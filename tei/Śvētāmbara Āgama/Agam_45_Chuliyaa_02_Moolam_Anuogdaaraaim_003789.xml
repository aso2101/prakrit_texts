<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" version="5.0" n="">
  <teiHeader xml:lang="eng">
    <fileDesc>
      <titleStmt>
        <title type="main">Anuyōgadvārasūtram</title>
        <author>Āryarakṣita</author>
	<principal>
	  <persName ref="http://viaf.org/viaf/372149294434280521495">
	    <forename>Andrew</forename>
	    <surname>Ollett</surname>
	  </persName>
	</principal>
      </titleStmt>

      <publicationStmt>
        <authority>Prakrit Digital Texts Project</authority>
        <availability status="restricted">
          <p>Distributed under a <ref target="https://creativecommons.org/licenses/by-sa/4.0/" type="url">Creative Commons Attribution-ShareAlike 4.0</ref> license.</p>
	  <!-- further information here? !-->
        </availability>
        <date>2020</date>
      </publicationStmt>

      <sourceDesc>
	<p>The source of this digital text is the .docx file of the Anuyōgadvārasūtra prepared by <persName>Muni Shree Deepratnasagar</persName> and posted to the <ref target="http://www.jainelibrary.org">Jain e-Library website</ref> with the ID number 003789.</p>
      </sourceDesc>
    </fileDesc>

    <profileDesc>
      <langUsage>
	<language ident="eng">English</language>
	<language ident="pra-Latn">Prakrit in Roman transliteration (ISO-15919)</language>
	<language ident="san-Latn">Sanskrit in Roman transliteration (ISO-15919)</language>
      </langUsage>
      <textClass>
	<keywords>
	  <term><!--each keyword in a <term/> element --></term>
	</keywords>
      </textClass>
    </profileDesc>


    <encodingDesc>
      <editorialDecl>
        <p><!-- romanization !-->
          <!-- orthography !-->
        <!-- encoding !--></p>
	<p>Expanded abbreviations:
	<list>
	  <li>pa. to pannattē, pannattā, pannattaṁ</li>
	  <li>gō. to gōyamā</li>
	</list>
	</p>
      </editorialDecl>
    </encodingDesc>

    <revisionDesc>
      <change when="2020-08-10" who="Andrew Ollett">
	<list>
	  <item>Initial version.</item>
	</list>
      </change>
    </revisionDesc>
  </teiHeader>

  <text xml:lang="pra-Latn">
    <body>
      <div type="section" n="1">
	<p>nāṇaṁ pañcavihaṁ pannattaṁ taṁ jahā — ābhinibōhiyanāṇaṁ suyanāṇaṁ ōhināṇaṁ maṇapajjavanāṇaṁ kēvalanāṇaṁ.</p>
      </div>
      <div type="section" n="2">
	<p>tattha cattāri nāṇāiṁ ṭhappāiṁ ṭhavaṇijjāiṁ nō uddisijjanti nō samuddisijjanti nō aṇunnavijjanti, suyanāṇassa uddēsō samuddēsō aṇunnā anuōgō ya pavattaï.</p>
      </div>
      <div type="section" n="3">
	<p>jaï suyanāṇassa uddēsō samuddēsō aṇunnā anuōgō ya pavattaï kiṁ aṅgapaviṭṭhassa uddēsō samuddēsō aṇunnā anuōgō ya pavattaï?, kiṁ aṅgabāhirassa uddēsō samuddēsō aṇunnā anuōgō ya pavattaï?, aṅgapaviṭṭhassa vi uddēsō samuddēsō aṇunnā anuōgō ya pavattaï, aṅgabāhirassa vi uddēsō samuddēsō aṇunnā anuōgō ya pavattaï, imaṁ puṇa paṭṭhavaṇaṁ paḍucca aṅgabāhirassa uddēsō samuddēsō aṇunnā anuōgō ya pavattaï.</p>
      </div>
      <div type="section" n="4">
	<p>jaï aṅgabāhirassa uddēsō samuddēsō aṇunnā anuōgō ya pavattaï kiṁ kāliyassa uddēsō samuddēsō aṇunnā anuōgō ya pavattaï?, ukkāliyassa uddēsō samuddēsō aṇunnā anuōgō ya pavattaï?, kāliyassa vi uddēsō samuddēsō aṇunnā anuōgō ya pavattaï ukkāliyassa vi uddēsō samuddēsō aṇunnā anuōgō ya pavattaï, imaṁ puṇa paṭṭhavaṇaṁ paḍucca ukkāliyassa uddēsō jāva anuōgō ya pavattaï.</p>
      </div>
      <div type="section" n="5">
	<p>jaï ukkāliyassa uddēsō jāva anuōgō ya pavattaï kiṁ āvassayassa uddēsō jāva anuōgō ya pavattaï? āvassayavatirittassa uddēsō jāva anuōgō ya pavattaï? āvassayassa vi uddēsō jāva anuōgō ya pavattaï, āvassayavatirittassa vi uddēsō jāva anuōgō ya pavattaï. imaṁ puṇa paṭṭhavaṇaṁ paḍucca āvassayassa anuōgō.</p>
      </div>
      <div type="section" n="6">
	<p>jaï āvassayassa anuōgō āvassayaṇṇaṁ kiṁ aṅgaṁ aṅgāiṁ suyakhandhō suyakhandhā ajjhayaṇaṁ ajjhayaṇāiṁ uddēsō uddēsā? āvassayaṇṇaṁ nō aṅgaṁ nō aṅgāiṁ suyakhandhō nō suyakhandhā nō ajjhayaṇaṁ ajjhayaṇāiṁ nō uddēsō nō uddēsā.</p>
      </div>
      <div type="section" n="7">
	<p>tamhā āvassayaṁ nikkhivissāmi suyaṁ nikkhivissāmi khandhaṁ nikkhivissāmi ajjhayaṇaṁ nikkhivissāmi.</p>
      </div>
      <div type="section" n="8">
	<lg n="8">
	  <l>jattha ya jaṁ jāṇējjā nikkhēvaṁ nikkhivē niravasēsaṁ</l>
	  <l>jattha vi ya na jāṇējjā caükkayaṁ nikkhivē tattha</l>
	</lg>
      </div>
      <div type="section" n="9">
	<p>sē kiṁ taṁ āvassayaṁ? āvassayaṁ caüvvihaṁ pannattaṁ taṁ jahā — nāmāvassayaṁ ṭhavaṇāvassayaṁ davvāvassayaṁ bhāvāvassayaṁ.</p>
      </div>
      <div type="section" n="10">
	<p>sē kiṁ taṁ nāmāvassayaṁ? nāmāvassayaṁ — jassa ṇaṁ jīvassa vā ajīvassa vā jīvāṇa vā ajīvāṇa vā tadubhayassa vā tadubhayāṇa vā āvassaē tti nāmaṁ kajjaï sē taṁ nāmāvassayaṁ.</p>
      </div>
      <div type="section" n="11">
	<p>sē kiṁ taṁ ṭhavaṇāvassayaṁ?, ṭhavaṇāvassayaṁ — jaṁṇaṁ kaṭṭhakammē vā pōtthakammē vā cittakammē vō lēppakammē vā ganthimē vā vēḍhimē vā pūrimē vā saṅghāimē vā akkhē vā varāḍaē vā ēgō vā anēgō vā sabbhāvaṭhaṇāē vā asabbhāvaṭhavaṇāē vā āvassaē tti ṭhavaṇā ṭhavijjaï, sē taṁ ṭhavaṇāvassayaṁ.</p>
      </div>
      <div type="section" n="12">
	<p>nāma-ṭṭhavaṇāṇaṁ kō païvisēsō? nāmaṁ āvakahiyaṁ, ṭhavaṇā ittariyā vā hōjjā āvakahiyā vā.</p>
      </div>
      <div type="section" n="13">
	<p>sē kiṁ taṁ davvāvassayaṁ? davvāvassayaṁ duvihaṁ pannattaṁ āgamaō ya nōāgamaō ya.</p>
      </div>
      <div type="section" n="14">
	<p>sē kiṁ taṁ āgamaō davvāvassayaṁ? āgamaō davvāvassayaṁ jassa ṇaṁ āvassaē tti padaṁ sikkhiyaṁ ṭhiyaṁ jiyaṁ miyaṁ parijiyaṁ nāmasamaṁ ghōsasamaṁ ahīnakkharaṁ anaccakkharaṁ avvāiddhakkharaṁ akkhaliyaṁ amiliyaṁ avaccāmēliyaṁ paḍipunnaṁ paḍipunnaghōsaṁ kaṇṭhōṭṭhavippamukkaṁ guruvāyaṇōvagayaṁ, sē ṇaṁ tattha vāyaṇāē pucchaṇāē pariyaṭṭaṇāē dhammakahāē nō anuppēhāē, kamhā? anuvaōgō davvamiti kaṭṭu.</p>
      </div>
      <div type="section" n="15">
	<p>nēgamassa ṇaṁ ēgō anuvaüttō āgamaō ēgaṁ davvāvassayaṁ dōnni anuvaüttā āgamaō dōnni davvāvassayāiṁ tinni anuvaüttā āgamaō tinni davvāvassayāiṁ ēvaṁ jāvaïyā anuvaüttā tāvaïyāiṁ tāiṁ nēgamassa āgamaō davvāvassayāiṁ, ēvamēva vavahārassa vi, saṅgahassa ṇaṁ ēgō vā anēgā vā anuvaüttō vā anuvaüttā vā āgamaō davvāvassayaṁ vā davvāvassayāṇi vā sē ēgē davvāvassaē, ujjusuyassa ēgō anuvaüttō āgamaō ēgaṁ davvāvassayaṁ, puhattaṁ nēcchaï tiṇhaṁ saddanayāṇaṁ jāṇaē anuvaüttē avatthū, kamhā? jaï jāṇaē anuvaüttē na bhavaï jaï anuvaüttē jāṇaē na bhavati, tamhā natthi āgamaō davvāvassayaṁ. sē taṁ āgamaō davvāvassayaṁ.</p>
      </div>
      <div type="section" n="16">
	<p>sē kiṁ taṁ nōāgamaō davvāvassayaṁ? nōāgamaō davvāvassayaṁ tivihaṁ pannattaṁ taṁ jāṇagasarīradavvāvassayaṁ bhaviyasarīradavvāvassayaṁ jāṇagasarīra-bhaviyasarīravattirittaṁ davvāvassayaṁ.</p>
      </div>
      <div type="section" n="17">
	<p>sē kiṁ taṁ jāṇagasarīradavvāvassayaṁ? jāṇagasarīradavvāvasasyaṁ — āvassaē tti payatthāhi-gārajāṇagassa jaṁ sarīrayaṁ vavagaya-cuya-cāviya-cattadēhaṁ jīvavippajaḍhaṁ sējjāgayaṁ vā santhāragayaṁ vā nisīhiāgayaṁ vā siddhasilātalagayaṁ vā pāsittāṇaṁ kōi vaējjā- ahō! ṇaṁ imēṇaṁ sarīrasamussaēṇaṁ jinadiṭṭhēṇaṁ bhāvēṇaṁ āvassaē tti payaṁ āghaviyaṁ pannaviyaṁ parūviyaṁ daṁsiyaṁ nidaṁsiyaṁ uvadaṁsiyaṁ, jahā kō diṭṭhantō? ayaṁ mahukumbhē āsī ayaṁ ghayakumbhē āsī, sē taṁ jāṇagasarīradavvāvassayaṁ.</p>
      </div>
      <div type="section" n="18">
	<p>sē kiṁ taṁ bhaviyasarīradavvāvassayaṁ? bhaviyasarīradavvāvassayaṁ — jē jīvē jōṇijammaṇa-nikkhantē imēṇaṁ cēva āttaēṇaṁ sarīrasamussaēṇaṁ jinōvadiṭṭhēṇaṁ bhāvēṇaṁ āvassaē tti payaṁ sēyakālē sikkhissaï na tāva sikkhaï, jahā kō diṭṭhantō? ayaṁ mahukumbhē bhavissaï ayaṁ ghayakumbhē bhavissaï, sē taṁ bhaviyasarīradavvāvassayaṁ.</p>
      </div>
      <div type="section" n="19">
	<p>sē kiṁ taṁ jāṇagasarīra-bhaviyasarīra-vatirittaṁ davvāvassayaṁ? jāṇagasarīra-bhaviya-sarīra-vatirittaṁ davvāvassayaṁ tivihaṁ pannattaṁ taṁ jahā lōiyaṁ kuppāvayaṇiyaṁ lōguttariyaṁ.</p>
      </div>
      <div type="section" n="20">
	<p>sē kiṁ taṁ lōiyaṁ davvāvassayaṁ? lōiyaṁ davvāvassayaṁ — jē imē rāīsara-talavara-māḍambiya-kōḍumbiya-ibbha-sēṭṭhi-sēnāvaï-satthavāhappabhiiō kallaṁ pāuppabhāyāē rayaṇīē suvimalāē phulluppala-kamala-kōmaluṁmiliyaṁmi ahāpaṇḍurē pabhāē rattāsōgappagāsakiṁsuya-suyamuha-guñjaddharāga-sarisē kamalāgara-nalinisaṇḍabōhaē uṭṭhiyaṁmi sūrē sahassarassiṁmi dinayarē tēyasā jalantē muhadhōyaṇa-dantapakkhālaṇa-tēlla-phaṇiha-siddhatthaya-hariyāliya-addāga-dhūva-puppha-malla-gandha-tambōla-vatthāiyāiṁ davvāvassayāiṁ kāuṁ, taō pacchā rāyakulaṁ vā dēvakulaṁ vā ārāmaṁ vā ujjānaṁ vā sabhaṁ vā pavaṁ vā gacchanti, sē taṁ lōiyaṁ davvāvassayaṁ.</p>
      </div>
      <div type="section" n="21">
	<p>sē kiṁ taṁ kuppāvayaṇiyaṁ davvāvassayaṁ? kuppāvayaṇiyaṁ davvāvassayaṁ — jē imē caraga-cīriya-cammakhaṇḍiya-bhikkhōṇḍa-paṇḍuraṅga-gōyama-gōvvaïya gihidhamma-dhammacintaga-aviruddha-viruddha-vuḍḍhasāvagappa-bhiiō pāsaṇḍatthā kallaṁ pāuppabhāyāē rayaṇīē jāva tēyasā jalantē indassa vā khandassa vā ruddassa vā sivassa vā vēsamaṇassa vā dēvassa vā nāgassa vā jakkhassa vā bhūyassa vā mugundassa vā ajjāē vā duggāē vā kōṭṭakiriyāē vā uvalēvaṇa-saṁmajjaṇa-āvarisaṇa-dhūva-puppha-gandha-mallāiyāiṁ davvāvassāiṁ karenti, sē taṁ kuppāvayaṇiyaṁ davvāvassayaṁ.</p>
      </div>
      <div type="section" n="22">
	<p>sē kiṁ taṁ lōguttariyaṁ davvāvassayaṁ? jē imē samaṇaguṇamukkajōgī chakkāyaniranukampā hayā iva uddāmā gayā iva niraṅkusā ghaṭṭhā maṭṭhā tuppōṭṭhā paṇḍurapāuraṇā jiṇāṇaṁ aṇāṇāē sacchandaṁ vihariūṇaṁ ubhaōkālaṁ āvassayassa uvaṭṭhanti, sē taṁ lōguttariyaṁ davvāvassayaṁ, sē taṁ jāṇagasarīra-bhaviyasarīra-vatirattaṁ davvāvassayaṁ, sē taṁ nōāgamaō davvāvassayaṁ, sē taṁ davvāvassayaṁ.</p>
      </div>
      <div type="section" n="23">
	<p>sē kiṁ taṁ bhāvāvassayaṁ? bhāvāvassayaṁ duvihaṁ pannattaṁ āgamaō ya nōāgamaō ya.</p>
      </div>
      <div type="section" n="24">
	<p>sē kiṁ taṁ āgamaō bhāvāvassayaṁ? āgamaō bhāvāvassayaṁ — jāṇaē uvaüttē, sē ttaṁ āgamaō bhāvāvassayaṁ.</p>
      </div>
      <div type="section" n="25">
	<p>sē kiṁ taṁ nōāgamaō bhāvāvassayaṁ? nō āgamaō bhāvāvassayaṁ? tivihaṁ pannattaṁ, taṁ jahā — lōiyaṁ kuppāvayaṇiyaṁ lōguttariyaṁ.</p>
      </div>
      <div type="section" n="26">
	<p>sē kiṁ taṁ lōiyaṁ bhāvāvassayaṁ? lōiyaṁ bhāvāvassayaṁ — puvvaṇhē bhārahaṁ avaraṇhē rāmāyaṇaṁ, sē taṁ lōiyaṁ bhāvāvassayaṁ.</p>
      </div>
      <div type="section" n="27">
	<p>sē kiṁ taṁ kuppāvayaṇiyaṁ bhāvāvassayaṁ? kuppāvayaṇiyaṁ bhāvāvassayaṁ — jē imaṁ caraga-cīriya jāva pāsaṇḍatthā ijjañjali-hōma-japa-udurukka-namōkkāramāiyāiṁ bhāvāvassayāiṁ karenti, sē taṁ kuppāvayaṇiyaṁ bhāvāvassayaṁ.</p>
      </div>
      <div type="section" n="28">
	<p>sē kiṁ taṁ lōguttariyaṁ bhāvāvassayaṁ? lōguttariyaṁ bhāvāvassayaṁ-jaṁṇaṁ imaṁ samaṇē vā samaṇī vā sāvaē vā sāviyā vā taccittē tammaṇē tallēsē tadajjhavasiē tattivvajjhavasāṇē tadaṭṭhōvaüttē tadappiyakaraṇē tabbhāvaṇābhāviē annattha katthaī maṇaṁ akarēmāṇē ubhaō kālaṁ āvassayaṁ karenti, sē taṁ lōguttariyaṁ bhāvāvassayaṁ, sē taṁ nōāgamaō bhāvāvassayaṁ, sē taṁ bhāvāvassayaṁ.</p>
      </div>
      <div type="section" n="29">
	<p>tassa ṇaṁ imē ēgaṭṭhiyā nānāghōsā nānāvañjaṇā nāmadhējjā bhavanti.</p>
      </div>
      <div type="section" n="30">
	<lg n="30">
	  <l>āvassayaṁ avassakaraṇijjaṁ dhuvaniggahō visōhī ya</l>
	  <l>ajjhayaṇachakkavaggō nāō ārāhaṇā maggō</l>
	</lg>
      </div>
      <div type="section" n="31">
	<lg n="31">
	  <l>samaṇēṇa sāvaēṇa ya avassakāyavvaṁ havaï jamhā</l>
	  <l>antō ahōnisassa u tamhā āvassayaṁ nāma</l>
	</lg>
      </div>
      <div type="section" n="32">
	<p>sē taṁ āvassayaṁ.</p>
      </div>
      <div type="section" n="33">
	<p>sē kiṁ taṁ suyaṁ? suyaṁ caüvvihaṁ pannattaṁ. nāmasuyaṁ ṭhavaṇāsuyaṁ davvasuyaṁ bhāvasuyaṁ.</p>
      </div>
      <div type="section" n="34">
	<p>sē kiṁ taṁ nāmasuyaṁ? nāmasuyaṁ — jassa ṇaṁ jīvassa vā ajīvassa vā jīvāṇa vā ajīvāṇa vā tadubhayassa vā tadubhayāṇa vā suē tti nāmaṁ kajjaï, sē taṁ nāmasuyaṁ.</p>
      </div>
      <div type="section" n="35">
	<p>sē kiṁ taṁ ṭhavaṇāsuyaṁ? ṭhavaṇāsuyaṁ — jaṁṇaṁ kaṭṭhakammē vā [cittakammē vā pōtthakammē vā lēppakammē vā ganthimē vā vēḍhimē vā pūrimē vā saṅghāimē vā akkhē vā varāḍaē vā ēgō vā anēgā vā sabbhāva-ṭhavaṇāē vā asabbhāvaṭhavaṇāē vā suē tti] ṭhavaṇā ṭhavijjaï, sē taṁ ṭhavaṇāsuyaṁ. nāma-ṭṭhavaṇāṇaṁ kō païvisēsō nāmaṁ āvakahiyaṁ ṭhavaṇā ittariyā vā hōjjā āvakahiyā vā.</p>
      </div>
      <div type="section" n="36">
	<p>sē kiṁ taṁ davvasuyaṁ? davvasuyaṁ duvihaṁ pannattaṁ. āgamaō ya nōāgamaō ya.</p>
      </div>
      <div type="section" n="37">
	<p>sē kiṁ taṁ āgamaō davvasuyaṁ? āgamaō davvasuyaṁ — jassa ṇaṁ suē tti padaṁ sikkhiyaṁ ṭhiyaṁ jiyaṁ miyaṁ parijiyaṁ jāva nō anuppēhāē, kamhā? anuvaōgō davvamiti kaṭṭu, nēgamassa ēgō anuvaüttō āgamaō ēgaṁ davvasuyaṁ jāva kamhā? jaï jāṇaē anuvaüttē na bhavaï, sē taṁ āgamaō davvasuyaṁ.</p>
      </div>
      <div type="section" n="38">
	<p>sē kiṁ taṁ nōāgamaō davvasuyaṁ? nōāgamaō davvasuyaṁ tivihaṁ pannattaṁ taṁ jahā —jāṇagasarīradavvasuyaṁ bhaviyasarīradavvasuyaṁ jāṇagasarīra-bhaviyasarīra-vatirittaṁ davvasuyaṁ.</p>
      </div>
      <div type="section" n="39">
	<p>sē kiṁ taṁ jāṇagasarīradavvasuyaṁ? jāṇagasarīradavvasuyaṁ — suē tti payatthāhigārajāṇa-gassa jaṁ sarīrayaṁ vavagaya-cuya-cāviya-cattadēhaṁ taṁ cēva puvvabhaṇiyaṁ bhāṇiyavvaṁ jāva sē taṁ jāṇaga-sarīradavvasuyaṁ.</p>
      </div>
      <div type="section" n="40">
	<p>sē kiṁ taṁ bhaviyasarīradavvasuyaṁ? bhaviyasarīradavvasuyaṁ — jē jīvē jōṇījammaṇanikkhantē jahā davvāvassaē tahā bhāṇiyavvaṁ jāva sē taṁ bhaviya-sarīradavvasuyaṁ.</p>
      </div>
      <div type="section" n="41">
	<p>sē kiṁ taṁ jāṇagasarīra-bhaviyasarīra-vatirittaṁ davvasuyaṁ? jāṇagasarīra-bhaviyasarīra-vatirittaṁ davvasuyaṁ-pattaya-pōtthaya-lihiyaṁ ahavā jāṇayasarīra bhaviyasarīra vaïrittaṁ davvasuyaṁ pañcavihaṁ pannattaṁ taṁ jahā —aṇḍayaṁ bōṇḍayaṁ kīḍayaṁ vālayaṁ vāgayaṁ, sē kiṁ taṁ aṇḍayaṁ? aṇḍayaṁ-haṁsagabbhāi, sē taṁ aṇḍayaṁ. sē kiṁ taṁ bōṇḍayaṁ? bōṇḍayaṁ-kappāsamāi, sē taṁ bōṇḍayaṁ. sē kiṁ taṁ kīḍayaṁ? kīḍayaṁ pañcavihaṁ pannattaṁ taṁ jahā —paṭṭē malaē aṁsuē cīṇaṁsuē kimirāgē, sē taṁ kīḍayaṁ. sē kiṁ taṁ vālayaṁ? vālayaṁ pañcavihaṁ pannattaṁ taṁ jahā — uṇṇiē uṭṭiē miyalōmiē kutavē kiṭṭisē, sē taṁ vālayaṁ. sē kiṁ taṁ vāgayaṁ? vāgayaṁ-saṇamāi, sē taṁ vāgayaṁ, sē taṁ jāṇagasarīrabhaviyasarīra-vatirittaṁ davvasuyaṁ. sē taṁ nōāgamaō davvasuyaṁ, sē taṁ davvasuyaṁ.</p>
      </div>
      <div type="section" n="42">
	<p>sē kiṁ taṁ bhāvasuyaṁ? duvihaṁ pannattaṁ tañjahā- āgamaō ya nōāgamaō ya.</p>
      </div>
      <div type="section" n="43">
	<p>sē kiṁ taṁ āgamaō bhāvasuyaṁ? āgamaō bhāvasuyaṁ — jāṇaē uvaüttē sē taṁ āgamaō bhāvasuyaṁ.</p>
      </div>
      <div type="section" n="44">
	<p>sē kiṁ taṁ nōāgamaō bhāvasuyaṁ? nōāgamaō bhāvasuyaṁ duvihaṁ pannattaṁ taṁ jahā — lōiyaṁ lōguttariyaṁ.</p>
      </div>
      <div type="section" n="45">
	<p>sē kiṁ taṁ lōiyaṁ nōāgamaō bhāvasuyaṁ? [taṁ]- jaṁ imaṁ annāṇiēhiṁ micchā-diṭṭhīhiṁ sacchanda-buddhi-maï-vigappiyaṁ, taṁ jahā — bhārahaṁ rāmāyaṇaṁ bhīmāsuruttaṁ kōḍillayaṁ ghōḍayamuhaṁ sagaḍabhaddi-yāō kappāsiyaṁ nāgasuhumaṁ kanagasattarī vēsiyaṁ vaïsēsiyaṁ buddhavayaṇaṁ kāvilaṁ lōgāyataṁ saṭṭhitantaṁ māḍharaṁ purāṇaṁ vāgaraṇaṁ nāḍagādi ahavā bāvattarikalāō cattāri vēyā saṅgōvaṅgā, sē taṁ lōiyaṁ nōāgamatō bhāvasuyaṁ.</p>
      </div>
      <div type="section" n="46">
	<p>sē kiṁ lōguttariyaṁ nōāgamatō bhāvasuyaṁ? lōguttariyaṁ nōāgamatō bhāvasuyaṁ jaṁ imaṁ arahantēhiṁ bhagavantēhiṁ uppannanāṇadaṁsaṇadharēhiṁ tīya-paḍuppannamanāgayajāṇaēhiṁ savvannūhiṁ savvadarisīhiṁ tēlōkka-vahiya-mahiya-pūiēhiṁ appaḍihayavaranāṇadaṁsaṇadharēhiṁ paṇīyaṁ duvālasaṅgaṁ gaṇipiḍagaṁ, taṁ jahā — āyārō sūyagaḍō ṭhāṇaṁ samavāō vivāhapannattī nāyādhammakahāō uvāsagadasāō antagaḍadasāō anuttarōvavāiyadasāō paṇhāvāgaraṇāiṁ vivāgasuyaṁ diṭṭhivāō ya, sē taṁ lōguttariyaṁ nōāgamatō bhāvasuyaṁ, sē taṁ nōāgamaō bhāvasuyaṁ, sē taṁ bhāvusayaṁ.</p>
      </div>
      <div type="section" n="47">
	<p>tassa ṇaṁ imē ēgaṭṭhiyā nānādhōsā nānāvañjaṇā nāmadhējjā bhavanti.</p>
      </div>
      <div type="section" n="48">
	<lg n="48">
	  <l>suya sutta gantha siddhanta sāsaṇē āṇa vayaṇa uvaēsē</l>
	  <l>pannavaṇa āgamē'viya ēgaṭṭhā pajjavā suttē</l>
	</lg>
      </div>
      <div type="section" n="49">
	<p>sē taṁ suyaṁ.</p>
      </div>
      <div type="section" n="50">
	<p>sē kiṁ taṁ khandhē? khandhē caüvvihē pannattē nāmakhandhē ṭhavaṇākhandhē davvakhandhē bhāvakhandhē.</p>
      </div>
      <div type="section" n="51">
	<p>sē kiṁ taṁ nāmakhandhē? nāmakhandhē nāmaṭṭhavaṇāō puvvabhaṇiyāṇukkamēṇa bhāṇiavvāō.</p>
      </div>
      <div type="section" n="52">
	<p>sē kiṁ taṁ davvakhandhē? davvakhandhē duvihē pannattē taṁ jahā —āgamaō ya nōāgamaō ya, sē kiṁ taṁ āgamaō davvakhandhē? āgamaō davvakhandhē- jassa ṇaṁ khandhē tti padaṁ sikkhiyaṁ sēsaṁ jahā davvā-vassaē tahā bhāṇiyavvaṁ, navaraṁ khandhābhilāō jāva sē kiṁ taṁ jāṇagasarīra-bhaviyasarīra-vatirittē davvakhandhē? jāṇagasarīra-bhaviya-sarīra-vatirittē davvakhandhē tivihē pannattē taṁ jahā — sacittē acittē mīsaē.</p>
      </div>
      <div type="section" n="53">
	<p>sē kiṁ taṁ sacittē davvakhandhē? sacittē davvakhandhē anēgavihē pannattē taṁ jahā — hayakhandhē gayakhandhē kinnarakhandhē kimpurisakhandhē mahōragakhandhē gandhavvakhandhē usabhakhandhē, sē taṁ sacittē davvakhandhē.</p>
      </div>
      <div type="section" n="54">
	<p>sē kiṁ taṁ acittē davvakhandhē? acittē davvakhandhē anēgavihē pannattē taṁ jahā — dupaēsiē khandhē tipaēsiē khandhē jāva dasapaēsiē khandhē saṅkhējjapaēsiē khandhē asaṅkhējjapaēsiē khandhē anantapaēsiē khandhē, sē taṁ acittē davvakhandhē.</p>
      </div>
      <div type="section" n="55">
	<p>sē kiṁ taṁ mīsaē davvakhandhē? mīsaē davvakhandhē anēgavihē pannattē taṁ jahā — sēnāē aggimē khandhē, sēnāē majjhimē khandhē, sēnāē pacchimē khandhē, sē taṁ mīsaē davvakhandhē.</p>
      </div>
      <div type="section" n="56">
	<p>ahavā jāṇagasarīra-bhaviyasarīra-vattirittē davvakhandhē tivihē pannattē taṁ jahā — kasiṇakhandhē akasiṇakhandhē anēgadaviyakhandhē.</p>
      </div>
      <div type="section" n="57">
	<p>sē kiṁ taṁ kasiṇakhandhē? kasiṇakhandhē- sē cēva hayakhandhē gayakhandhē [kinnarakhandhē kimpurisakhandhē mahōragakhandhē] gandhavvakhandhē usabhakhandhē, sē taṁ kasiṇakhandhē.</p>
      </div>
      <div type="section" n="58">
	<p>sē kiṁ taṁ akasiṇakhandhē? akasiṇakhandhē- sē cēva dupaēsiē khandhē [tipaēsiē khandhē jāva dasapaēsiē khandhē saṅkhējjapaēsiē khandhē asaṅkhējjapaēsiē khandhē] anantapaēsiē khandhē, sē taṁ akasiṇakhandhē.</p>
      </div>
      <div type="section" n="59">
	<p>sē kiṁ taṁ anēgadaviyakhandhē, tassa cēva dēsē avaciē tassēva dēsē uvaciē, sē taṁ anēgadaviyakhandhē, sē taṁ jāṇagasarīra-bhaviyasarīra-vattirittē davvakhandhē, sē taṁ nōāgamaō davvakhandhē, sē taṁ davvakhandhē.</p>
      </div>
      <div type="section" n="60">
	<p>sē kiṁ taṁ bhāvakhandhē? bhāvakhandhē duvihē pannattē0 āgamaō ya nōāgamaō ya.</p>
      </div>
      <div type="section" n="61">
	<p>sē kiṁ taṁ āgamaō bhāvakhandhē? āgamaō bhāvakhandhē jāṇaē uvaüttē, sē taṁ āgamaō bhāvakhandhē.</p>
      </div>
      <div type="section" n="62">
	<p>sē kiṁ taṁ nōāgamaō bhāvakhandhē? nōāgamaō bhāvakhandhē- ēēsiṁ cēva sāmāiya-māi-yāṇaṁ chaṇhaṁ ajjhayaṇāṇaṁ samudaya-samiti-samāgamēṇaṁ nipphannē āvassayasuyakhandhē bhāvakhandhē tti labbhaï, sē taṁ nōāgamaō bhāvakhandhē, sē ttaṁ bhāvakhandhē.</p>
      </div>
      <div type="section" n="63">
	<p>tassa ṇaṁ imē ēgaṭṭhiyā nānāghōsā nānāvañjaṇā nāmadhējjā bhavanti, taṁ jahā —</p>
      </div>
      <div type="section" n="64">
	<lg n="64">
	  <l>gaṇa kāē ya nikāē khandhē vaggē tahēva rāsī ya</l>
	  <l>puñjē piṇḍē nigarē saṅghāē āula samūhē</l>
	</lg>
      </div>
      <div type="section" n="65">
	<p>sē taṁ khandhē.</p>
      </div>
      <div type="section" n="66">
	<p>āvassayassa ṇaṁ imē atthāhigārā bhavanti taṁ jahā :-</p>
      </div>
      <div type="section" n="67">
	<lg n="67">
	  <l>sāvajjajōgaviraī ukkittaṇa guṇavaō ya paḍivattī</l>
	  <l>khaliyassa nindaṇā vaṇatigiccha guṇadhāraṇā cēva</l>
	</lg>
      </div>
      <div type="section" n="68">
	<lg n="68">
	  <l>āvassayassa ēsō piṇḍatthō vaṇṇiō samāsēṇaṁ</l>
	  <l>ētō ēkkēkkaṁ puṇa ajjhayaṇaṁ kittaïssāmi</l>
	</lg>
      </div>
      <div type="section" n="69">
	<p>taṁ jahā — sāmāiyaṁ caüvīsatthaō vandaṇayaṁ paḍikkamaṇaṁ kāussaggō paccakkhāṇaṁ. tattha paḍhamaṁ ajjhayaṇaṁ sāmāiyaṁ, tassa ṇaṁ imē cattāri anuōgadārā bhavanti, taṁ jahā — uvakkamē nikkhēvē anugamē naē.</p>
      </div>
      <div type="section" n="70">
	<p>sē kiṁ taṁ uvakkamē? uvakkamē chavvihē pannattē taṁ jahā — nāmōvakkamē ṭhavaṇōvakkamē davvōvakkamē khēttōvakkamē kālōvakkamē bhāvōvakkamē. sē nāmaṭṭhavaṇāō gayāō. sē kiṁ taṁ davvōvakkamē? [taṁ] duvihē pannattē taṁ jahā — āgamaō ya nōāgaō ya jāva jāṇaga-sarīra-bhaviya-sarīra-vatirittē davvōvakkamē tivihē pannattē taṁ jahā —sacittē acittē mīsaē.</p>
      </div>
      <div type="section" n="71">
	<p>sē kiṁ taṁ sacittē davvōvakkamē? sacittē davvōvakkamē tivihē pannattē, taṁ jahā — dupayāṇaṁ caüppayāṇaṁ apayāṇaṁ, ēkkikkē puṇa duvihē pannattē taṁ jahā — parikammē ya vatthuvināsē ya.</p>
      </div>
      <div type="section" n="72">
	<p>sē kiṁ taṁ dupayaüvakkamē? dupayaüvakkamē- dupayāṇaṁ naḍāṇaṁ naṭṭāṇaṁ jallāṇaṁ mallāṇaṁ muṭṭhiyāṇaṁ vēlambagāṇaṁ kahagāṇaṁ pavagāṇaṁ lāsagāṇaṁ āikkhagāṇaṁ laṅkhāṇaṁ maṅkhāṇaṁ tūṇaïllāṇaṁ tumbavīṇiyāṇaṁ kāvōyāṇaṁ māgahāṇaṁ sē taṁ dupayaüvakkamē.</p>
      </div>
      <div type="section" n="73">
	<p>sē kiṁ taṁ caüppayaüvakkamē? caüppayaüvakkamē- caüppayāṇaṁ āsāṇaṁ hatthīṇaṁ iccāi, sē taṁ caüppayaüvakkamē.</p>
      </div>
      <div type="section" n="74">
	<p>sē kiṁ taṁ apayaüvakkamē? apayaüvakkamē apayāṇaṁ ambāṇaṁ ambāḍagāṇaṁ iccāi, sē taṁ apayaüvakkamē, sē taṁ saccittē davvōvakammē.</p>
      </div>
      <div type="section" n="75">
	<p>sē kiṁ taṁ acittē davvōvakkamē? acittē davvōvakkamē khaṇḍāīṇaṁ guḍāīṇaṁ macchaṇḍīṇaṁ, sē taṁ acittē davvōvakkamē.</p>
      </div>
      <div type="section" n="76">
	<p>sē kiṁ taṁ mīsaē davvōvakkamē? mīsaē davvōvakkamē- sē cēva thāsagaāyaṁsagāimaṇḍiē āsāī, sē taṁ mīsaē davvōvakkamē, sē taṁ jāṇagasarīra-bhaviyasarīra-vatirittē davvōvakkamē, sē taṁ nōāgamaō davvōvakkamē, sē taṁ davvōvakkamē.</p>
      </div>
      <div type="section" n="77">
	<p>sē kiṁ taṁ khēttōvakkamē? khēttōvakkamē- jaṁṇaṁ halakuliyāīhiṁ khēttāiṁ uvakkamijjanti (iccāi), sē taṁ khēttōvakkamē.</p>
      </div>
      <div type="section" n="78">
	<p>sē kiṁ taṁ kālōvakkamē? kālōvakkamē- jaṁṇaṁ nāliyāīhiṁ kālassōvakkamaṇaṁ kīraï, sē taṁ kālōvakkamē.</p>
      </div>
      <div type="section" n="79">
	<p>sē kiṁ taṁ bhāvōvakkamē? bhāvōvakkamē duvihē pannattē taṁ jahā — āgamaō ya nōāgamaō ya. sē kiṁ taṁ āgamaō bhāvōvakkamē? āgamaō bhāvōvakkamē jāṇaē uvaüttē, sē taṁ āgamaō bhāvōvakkamē. sē kiṁ taṁ nōāgamaō bhāvōvakkamē? nōāgamaō bhāvōvakkamē duvihē pannattē taṁ jahā —pasatthē ya apasatthē ya. sē kiṁ taṁ apasatthē bhāvōvakkamē? ḍōḍiṇi-gaṇiyā amaccāīṇaṁ, sē taṁ apasatthē bhāvōvakkamē. sē kiṁ taṁ pasatthē bhāvōvakkamē? pasatthē bhāvōvakkamē- gurumāīṇaṁ, sē taṁ pasatthē bhāvōvakkamē. sē taṁ nōāgamaō bhāvōvakkamē, sē taṁ bhāvōvakkamē sē taṁ uvakkamē.</p>
      </div>
      <div type="section" n="80">
	<p>ahavā uvakkamē chavvihē pannattē taṁ jahā — ānupuvvī nāmaṁ pamāṇaṁ vattavvayā atthāhigārē samōyārē.</p>
      </div>
      <div type="section" n="81">
	<p>sē kiṁ taṁ ānupuvvī? ānupuvvī dasavihā pannattā taṁ jahā — nāmāṇupuvvī ṭhavaṇāṇupuvvī davvāṇupuvvī khēttāṇupuvvī kālāṇupuvvī ukkittaṇāṇupuvvī gaṇaṇāṇupuvvī saṇṭhāṇāṇupuvvī sāmāyāriyāṇupuvvī bhāvāṇupuvvī.</p>
      </div>
      <div type="section" n="82">
	<p>sē kiṁ taṁ nāmāṇupuvvī? nāma ṭhavaṇāō gayāō.</p>
	<p>sē kiṁ taṁ davvāṇupuvvī? davvāṇupuvvī duvihā pannattā taṁ jahā — āgamaō ya nōāgamaō ya.</p>
	<p>sē kiṁ taṁ āgamaō davvāṇupuvvī? āgamaō davvāṇupuvvī jassa ṇaṁ āṇupuvvitti payaṁ sikkhiyaṁ ṭhiyaṁ niyaṁ miyaṁ parijiyaṁ jāva nō aṇuppēhāē; kamhā? anuvaōgō davvaṁ iti kaṭṭu. nēgamassa ṇaṁ ēgō anuvaüttō āgamaō ēgā davvā0 jāva kamhā? jaï jāṇaē anuvaüttē na bhavaï0 sē taṁ āgamaō davvāṇupuvvī. sē kiṁ taṁ nō āgamaō davvāṇupvvī? taṁ tivihā pannattā, taṁ jahā – jāṇayasarīra0 bhaviyasarīra0 jāṇayasarīra bhaviyasarīra vaïrittā davvāṇupuvvī. sē kiṁ taṁ jāṇayasarīra davvāṇupuvvī? taṁ payatthāhigāra-jāṇayassa jaṁ sarīrayaṁ vavagaya-cuya-cāviya catta dēhaṁ sēsaṁ jahā davvāvassaē tahā bhāṇiyavvaṁ jāva sē taṁ jāṇayasarīra-davvāṇupuvvī.</p>
	<p>sē kiṁ taṁ bhaviya-sarīra davvāṇupuvvī? taṁ – jē jīvē jōṇī jammaṇanikkhantē sēsaṁ jahā davvāvassaē jāva sē taṁ bhaviyasarīra davvāṇupuvvī.</p>
	<p>sē kiṁ taṁ jāṇagasarīra-bhaviyasarīra-vatirittā davvāṇupuvvī? jāṇagasarīra-bhaviyasarīra-vatirittā davvāṇupuvvī duvihā pannattā taṁ jahā —ōvaṇihiyā ya anōvaṇihiyā ya, tattha ṇaṁ jā sā ōvaṇihiyā sā ṭhappā, tattha ṇaṁ jā sā anōvaṇihiyā sā duvihā pannattā taṁ jahā — nēgamavavahārāṇaṁ saṅgahassa ya.</p>
      </div>
      <div type="section" n="83">
	<p>sē kiṁ taṁ nēgama-vavahārāṇaṁ aṇōvaṇihiyā davvāṇupuvvī? nēgama-vavahārāṇaṁ aṇōvaṇihiyā davvāṇupuvvī pañcavihā pannattā taṁ jahā —aṭṭhapayaparūvaṇayā bhaṅgasamukkittaṇayā bhaṅgōvadaṁsaṇayā samōyārē anugamē.</p>
      </div>
      <div type="section" n="84">
	<p>sē kiṁ taṁ nēgama-vavahārāṇaṁ aṭṭhapayaparūvaṇayā? nēgama-vavahārāṇaṁ aṭṭhapayaparūvaṇayā-tipaēsiē āṇupuvvī caüpaēsiē āṇupuvvī jāva dasapaēsiē āṇupuvvī saṅkhējjapaēsiē āṇupuvvī asaṅkhējjapaēsiē āṇupuvvī anantapaēsiē āṇupuvvī, paramāṇupōggalē aṇāṇupuvvī, dupaēsiē avattavvaē, tipaēsiyā āṇupuvvīō jāva anantapaēsiyā āṇupuvvīō, paramāṇupōggalā aṇāṇupuvvīō, dupaēsiyā avattavvayāiṁ, sē taṁ nēgamavavahārāṇaṁ aṭṭhapayaparūvaṇayā.</p>
      </div>
      <div type="section" n="85">
	<p>ēyāē ṇaṁ nēgama-vavahārāṇaṁ aṭṭhapayaparūvaṇayāē kiṁ paōyaṇaṁ? ēyāē ṇaṁ nēgama-vavahārāṇaṁ aṭṭhapayaparūvaṇayāē bhaṅgasamukkittaṇayā kajjaï.</p>
      </div>
      <div type="section" n="86">
	<p>sē kiṁ taṁ nēgama-vavahārāṇaṁ bhaṅgasamukkittaṇayā? nēgama-vavahārāṇaṁ bhaṅgasa-mukkittaṇayā-atthi āṇupuvvī atthi aṇāṇupuvvī atthi avattavvaē, atthi āṇupuvvīō atthi aṇāṇu-puvvīō atthi avattavvayāiṁ, ahavā atthi āṇupuvvī ya aṇāṇupuvvī ya, ahavā atthi āṇupuvvī ya aṇāṇupuvvīō ya, ahavā atthi āṇupuvvīō ya aṇāṇupuvvī ya, ahavā atthi āṇupuvvīō ya aṇāṇupuvvīō ya, ahavā atthi āṇupuvvī ya avattavvaē ya, ahavā atthi āṇupuvvī ya avattavvayāiṁ ya, ahavā atthi āṇupuvvīō ya avattavvaē ya, ahavā atthi āṇupuvvīō ya avattavvayāiṁ ya, ahavā atthi aṇāṇupuvvī ya avattavvaē ya, ahavā atthi aṇāṇupuvvī ya avattavvayāiṁ ya, ahavā atthi aṇāṇupuvvīō ya avattavvaē ya ca, ahavā atthi āṇupuvvī ya aṇāṇupuvvī ya avattavvaē ya, ahavā atthi āṇupuvvī ya aṇāṇupuvvī ya avattavvayāiṁ ca, ahavā atthi āṇupuvvī ya aṇāṇupuvvīō ya avattavvaē ya, ahavā atthi aṇāṇupuvvīō ya avattavvayāiṁ ca, ahavā atthi āṇupuvvī ya aṇāṇupuvvīō ya avattavvaē ya, ahavā atthi āṇupuvvīō ya aṇāṇupuvvī ya avattavvaē ya, ahavā atthi āṇupuvvī ya aṇāṇupuvvīō ya avattavvayāiṁ ca ahavā atthi āṇupuvvīō ya aṇāṇupuvvī ya avattavvayāiṁ ca, ahavā atthi āṇupuvvīō ya aṇāṇupuvvīō ya avattavvaē ya, ahavā atthi āṇupuvvīō ya aṇāṇupuvvīō ya avattavvayāiṁ ca.</p>
	<p>ēē aṭṭha bhaṅgā, ēvaṁ savvē vi chavvīsaṁ bhaṅgā, sē taṁ nēgama-vavahārāṇaṁ bhaṅgasamukkittaṇayā.</p>
      </div>
      <div type="section" n="87">
	<p>ēyāē ṇaṁ nēgama-vavahārāṇaṁ bhaṅgasamukkittaṇāyaē kiṁ paōyaṇaṁ? ēyāē ṇaṁ nēgama vavahārāṇaṁ bhaṅgasamukkittaṇayāē bhaṅgōvadaṁsaṇayā kīraï.</p>
      </div>
      <div type="section" n="88">
	<p>sē kiṁ taṁ nēgama-vavahārāṇaṁ bhaṅgōvadaṁsaṇayā? nēgama-vavahārāṇaṁ bhaṅgōvadaṁsaṇayā (1) tipaēsiē āṇupuvvī paramāṇupōggalē aṇāṇupuvvī dupaēsiē avattavvaē, ahavā (2) tipaēsiyā āṇupuvvīō paramāṇupōggalā-aṇāṇupuvvīō dupaēsiyā avattavvayāiṁ ahavā (3) tipaēsiē ya paramāṇupōggalē ya āṇupuvvī ya aṇāṇupuvvī ya caübhaṅgō, ahavā (4) tipaēsiē ya dupaēsiē ya āṇupuvvī ya avattavvaē ya0 caübhaṅgō, ahavā (5) paramāṇu pōggalē ya dupaēsiē ya aṇāṇupuvvī ya avattavvaē ya caübhaṅgō, ahavā (6) ahavā tipaēsiē ya paramāṇupōggalē ya dupaēsiē āṇupuvvī ya aṇāṇupuvvī ya avattavvaē ya ahavā (7) tipaēsiē ya paramāṇupōggala ya dupaēsiyā ya āṇupuvvī ya aṇāṇupuvvī ya avattavvayāiṁ ya ahavā (8) tipaēsiē ya paramāṇupuggalā ya dupaēsiē ya āṇupuvvī ya anānupuvvīō ya avattavvaē ya, ahavā (9) tipaēsiē ya paramāṇu pōggalā ya dupaēsiyā ya āṇupuvvī ya aṇāṇupuvvīō ya avattavvāiṁ ca ahavā (10) tipaēsiyā ya paramāṇupōggalē ya dupaēsiē ya āṇupuvvīō ya aṇāṇupuvvī ya avattavvaē ya ahavā (11) tipaēsiyā ya paramāṇu pōggalē ya dupaēsiyā ya āṇupuvvīō ya aṇāṇupuvvī avattavvayāiṁ ca ahavā (12) tipaēsiyā ya paramāṇupōggalā ya dupaēsiē ya āṇupuvvīō ya aṇāṇupuvvī ya avattavvaē ya ahavā (13) tipaēsiyā ya paramāṇupōggalā ya dupaēsiyā ya āṇupuvvīō ya aṇāṇupuvvīō ya avattavvayāiṁ ca. sē taṁ nēgama-vavahārāṇaṁ bhaṅgōvadaṁsaṇayā.</p>
      </div>
      <div type="section" n="89">
	<p>sē kiṁ taṁ samōyārē?, nēgama-vavahārāṇaṁ āṇupuvvidavvāiṁ kahiṁ samōyaranta- kiṁ āṇupuvvidavvēhiṁ samōyaranti aṇāṇupuvvidavvēhiṁ samōyaranti avattavvayadavvēhiṁ samōyaranti? nēgama-vavahārāṇaṁ āṇupuvvidavvāiṁ āṇupuvvidavvēhiṁ samōyaranti nō aṇāṇupuvvi davvēhiṁ samōyaranti nō avattavvayadavvēhiṁ samōyaranti.</p>
	<p>nēgama-vavahārāṇaṁ aṇāṇupuvvi davvāiṁ kahiṁ samōyaranti- kiṁ āṇupuvvidavvēhiṁ samōyaranti aṇāṇupuvvidavvēhiṁ samōyaranti avattavvayadavvēhiṁ samōyaranti? nēgamavavahārāṇaṁ aṇāṇupuvvidavvāiṁ nō āṇupuvvidavvēhiṁ samōyaranti aṇāṇupuvvidavvēhiṁ samōyaranti nō avattavvayadavvēhiṁ samōyaranti.</p>
	<p>nēgama-vavahārāṇaṁ avattavvayadavvāiṁ kahiṁ samōyaranti- kiṁ āṇupuvvi davvēhiṁ samōyaranti aṇāṇupuvvi davvēhiṁ samōyaranti avattavvaya davvēhiṁ samōyaranti? nēgamavavahārāṇaṁ avattavvayadavvāiṁ nō āṇupuvvidavvēhiṁ samōyaranti nō aṇāṇupuvvidavvēhiṁ samōyaranti avattavvayadavvēhiṁ samōyaranti, sē taṁ samōyārē.</p>
      </div>
      <div type="section" n="90">
	<p>sē kiṁ taṁ anugamē? anugamē navavihē pannattē taṁ jahā :-</p>
      </div>
      <div type="section" n="91">
	<lg n="91">
	  <l>santapayaparūvaṇayā davvapamāṇaṁ ca khētta phusaṇā ya</l>
	  <l>kālō ya antaraṁ bhāga bhāva appābahuṁ cēva</l>
	</lg>
      </div>
      <div type="section" n="92">
	<p>nēgama-vavahārāṇaṁ āṇupuvvidavvāiṁ kiṁ atthi natthi?, niyamā atthi, nēgama-vavahārāṇaṁ aṇāṇupuvvidavvāiṁ kiṁ atthi natthi? niyamā atthi, nēgama-vavahārāṇaṁ avattavvayadavvāiṁ kiṁ atthi natthi? niyamā atthi.</p>
      </div>
      <div type="section" n="93">
	<p>nēgama-vavahārāṇaṁ āṇupuvvidavvāiṁ kiṁ saṅkhējjāiṁ asaṅkhējjāiṁ anantāiṁ? nō saṅkhējjāiṁ nō asaṅkhējjāiṁ anantāiṁ, ēvaṁ aṇāṇupuvvidavvāiṁ avattavvagadavvāiṁ ca anantāiṁ bhāṇiyavvāiṁ.</p>
      </div>
      <div type="section" n="94">
	<p>nēgama-vavahārāṇaṁ āṇupuvvidavvāiṁ lōgassa kati bhāgē hōjjā- kiṁ saṅkhējjaïbhāgē hōjjā asaṅkhējjaïbhāgē hōjjā saṅkhējjēsu bhāgēsu hōjjā asaṅkhējjēsu bhāgēsu hōjjā savvalōē hōjjā? ēgadavvaṁ paḍucca lōgassa saṅkhējjaïbhāgē vā hōjjā asaṅkhējjaïbhāgē vā hōjjā saṅkhējjēsu bhāgēsu vā hōjjā asaṅkhējjēsu bhāgēsu vā hōjjā savvalōē vā hōjjā, nānādavvāiṁ paḍucca niyamā savvalōē hōjjā.</p>
	<p>nēgama-vavahārāṇaṁ aṇāṇupuvvidavvāiṁ lōgassa kati bhāgē hōjjā- kiṁ saṅkhējjaïbhāgē hōjjā jāva savvalōē hōjjā? ēgadavvaṁ paḍucca lōgassa nō saṅkhējjaïbhāgē hōjjā asaṅkhējjaïbhāgē hōjjā nō saṅkhējjēsu bhāgēsu hōjjā nō asaṅkhējjēsu bhāgēsu hōjjā nō savvalōē hōjjā, nānādavvāiṁ paḍucca niyamā savvalōē hōjjā ēvaṁ avattavvagadavvāṇi bhāṇiyavvāiṁ.</p>
      </div>
      <div type="section" n="95">
	<p>nēgama-vavahārāṇaṁ āṇupuvvidavvāiṁ lōgassa kati bhāgaṁ phusanti-kiṁ saṅkhējjaïbhāgaṁ phusanti asaṅkhējjaïbhāgaṁ phusanti saṅkhējjē bhāgē phusanti asaṅkhējjē bhāgē phusanti savvalōgaṁ phusanti? ēgadavvaṁ paḍucca lōgassa saṅkhējjaïbhāgaṁ vā phusanti asaṅkhējjaïbhāgaṁ vā phusanti saṅkhējjē bhāgē vā phusanti asaṅkhējjē bhāgē vā phusanti savvalōgaṁ vā phusanti nānādavvāiṁ paḍucca niyamā savvalōgaṁ phusanti, nēgama-vavahārāṇaṁ aṇāṇupuvvidavvāṇaṁ pucchā0 ēgadavvaṁ paḍucca nō saṅkhējjaïbhāgaṁ phusanti asaṅkhējjaïbhāgaṁ phusanti nō saṅkhējjē bhāgē phusanti nō asaṅkhējjē bhāgē phusanti nō savvalōgaṁ phusanti, nānādavvāiṁ paḍucca niyamā savvalōgaṁ phusanti ēvaṁ avattavvadavvāṇi vi bhāṇiyavvāṇi.</p>
      </div>
      <div type="section" n="96">
	<p>nēgama-vavahārāṇaṁ āṇupuvvidavvāiṁ kālaō kēvacciraṁ honti? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ asaṅkhējjaṁ kālaṁ, nānādavvāiṁ paḍucca niyamā savvaddhā, aṇāṇupuvvidavvāiṁ avattavvagadavvāiṁ ca ēvaṁ cēva bhāṇiyavvāiṁ.</p>
      </div>
      <div type="section" n="97">
	<p>nēgama-vavahārāṇaṁ āṇupuvvidavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ anantaṁ kālaṁ, nānādavvāiṁ paḍucca natthi antaraṁ, nēgama-vavahārāṇaṁ aṇāṇupuvvidavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ asaṅkhējjaṁ kālaṁ, nānādavvāiṁ paḍucca natthi antaraṁ, nēgama vavahārāṇaṁ avattavvagadavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ anantaṁ kālaṁ, nānādavvāiṁ paḍucca natthi antaraṁ.</p>
      </div>
      <div type="section" n="98">
	<p>nēgama-vavahārāṇaṁ āṇupuvvidavvāiṁ sēsadavvāṇaṁ kaï bhāgē hōjjā- kiṁ saṅkhējjaï bhāgē hōjjā asaṅkhējjaïbhāgē hōjjā saṅkhējjēsu bhāgēsu hōjjā asaṅkhējjēsu bhāgēsu hōjjā? nō saṅkhējjaïbhāgē hōjjā nō asaṅkhējjaïbhāgē hōjjā nō saṅkhējjēsu bhāgēsu hōjjā, niyamā asaṅkhējjēsu bhāgēsu hōjjā, nēgama-vavahārāṇaṁ aṇāṇupuvvidavvāiṁ sēsadavvāṇaṁ kaï bhāgē hōjjā- kiṁ saṅkhējjaïbhāgē hōjjā jāva asaṅkhējjēsu bhāgēsu hōjjā? nō saṅkhējjaïbhāgē hōjjā asaṅkhējjaïbhāgē hōjjā nō saṅkhējjēsu bhāgēsu hōjjā nō asaṅkhējjēsu bhāgēsu hōjjā, ēvaṁ avattavvagadavvāṇi vi bhāṇiyavvāṇi.</p>
      </div>
      <div type="section" n="99">
	<p>nēgama-vavahārāṇaṁ āṇupuvvidavvāiṁ kayaraṁmi bhāvē hōjjā- kiṁ udaïē bhāvē hōjjā uvasamiē bhāvē hōjjā khaïē bhāvē hōjjā khaōvasamiē bhāvē hōjjā pāriṇāmiē bhāvē hōjjā sannivāiē bhāvē hōjjā? niyamā sāipāriṇāmiē bhāvē hōjjā, aṇāṇupuvvi davvāṇi avattavvagadavvāṇi ya ēvaṁ cēva bhāṇiyavvāṇi.</p>
      </div>
      <div type="section" n="100">
	<p>ēēsi ṇaṁ bhantē! nēgama-vavahārāṇaṁ āṇupuvvidavvāṇaṁ aṇāṇupuvvidavvāṇaṁ avattavvagadavvāṇa ya davvaṭṭhayāē paēsaṭṭhayāē davvaṭṭha-paēsaṭṭhayāē kayarē kayarēhintō appā vā bahuyā vā tullā vā visēsāhiyā vā?  gōyamā! savvatthōvāiṁ nēgama-vavahārāṇaṁ avattavvagadavvāiṁ davvaṭṭhayāē aṇāṇupuvvidavvāiṁ davvaṭṭhayāē visēsāhiyāiṁ āṇupuvvidavvāiṁ davvaṭṭhayāē asaṅkhējjaguṇāiṁ, paēsaṭṭhayāē-savvatthōvāiṁ nēgama-vavahārāṇaṁ aṇāṇupuvvidavvāiṁ apaēsaṭṭhayāē avattavvagadavvāiṁ paēsaṭṭhayāē visēsāhiyāiṁ āṇupuvvidavvāiṁ paēsaṭṭhayāē anantaguṇāiṁ davvaṭṭha-paēsaṭṭhayāē-savvatthōvāiṁ nēgama-vavahārāṇaṁ avattavvagadavvāiṁ davvaṭṭhayāē aṇāṇupuvvidavvāiṁ davvaṭṭhayāē apaēsaṭṭhayāē visēsāhiyāiṁ avattavvaga davvāiṁ paēsaṭṭhayāē visēsāhiyāiṁ āṇupuvvidavvāiṁ davvaṭṭhayāē asaṅkhējjaguṇāiṁ tāiṁ cēva paēsaṭṭhayāē ananta-guṇāiṁ, sē taṁ anugamē, sē taṁ nēgama-vavahārāṇaṁ anōvaṇihiyā davvāṇupuvvī.</p>
      </div>
      <div type="section" n="101">
	<p>sē kiṁ taṁ saṅgahassa anōvaṇihiyā davvāṇupuvvī? saṅgahassa anōvaṇihiyā davvāṇu-puvvī pañcavihā pannattā taṁ jahā —aṭṭhapayaparūvaṇayā bhaṅgasamukkittaṇayā bhaṅgōvadaṁsaṇayā samōyārē anugamē.</p>
      </div>
      <div type="section" n="102">
	<p>sē kiṁ taṁ saṅgahassa aṭṭhapayaparūvaṇayā? saṅgahassa aṭṭhapayaparūvaṇayā-tipaēsiyā āṇupuvvī caüpaēsiyā āṇupuvvī jāva dasapaēsiyā āṇupuvvī saṅkhējjapaēsiyā āṇupuvvī asaṅkhējja-paēsiyā āṇupuvvī anantapaēsiyā āṇupuvvī paramāṇupōggalā aṇāṇupuvvī dupaēsiyā avattavvaē, sē taṁ saṅgahassa aṭṭhapayaparūvaṇayā.</p>
      </div>
      <div type="section" n="103">
	<p>ēyāē ṇaṁ saṅgahassa aṭṭhapayaparūvaṇayāē kiṁ paōyaṇaṁ? ēyāē ṇaṁ saṅgahassa aṭṭhapayaparūvaṇayāē bhaṅgasamukkittaṇayā kīraï, sē kiṁ taṁ saṅgahassa bhaṅgasamukkittaṇayā? saṅgahassa bhaṅgasa-mukkittaṇayā- atthi āṇupuvvī atthi aṇāṇupuvvī atthi avattavvaē, ahavā atthi āṇupuvvī ya aṇāṇupuvvī ya, ahavā atthi āṇupuvvī ya, avattavvaē ya ahavā atthi aṇāṇupuvvī ya avattavvaē ya, ahavā atthi āṇupuvvī ya aṇāṇupuvvī ya avattavvaē ya ēvaṁ ēē sattaṁ bhaṅgā, sē taṁ saṅgahassa bhaṅgasamukkittaṇayā, ēyāē ṇaṁ saṅgahassa bhaṅgasamukkittaṇayāē kiṁ paōyaṇaṁ? ēyāē ṇaṁ saṅgahassa bhaṅgasamukkittaṇayāē bhaṅgōvandasaṇayā kīraï.</p>
      </div>
      <div type="section" n="104">
	<p>sē kiṁ taṁ saṅgahassa bhaṅgōvadaṁsaṇayā? saṅgahassa bhaṅgōvadaṁsaṇayā- tipaēsiyā āṇupuvvī paramāṇupōggalā aṇāṇupuvvī dupaēsiyā avattavvaē, ahavā tipaēsiyā ya paramāṇupōggalā ya āṇupuvvī ya aṇāṇupuvvī ya ahavā tipaēsiyā va dupaēsiyā ya āṇupuvvī ya avattavvaē ya ahavā paramāṇupōggalā ya dupaēsiyā ya aṇāṇupuvvī ya avattavvaē ya ahavā tipaēsiyā ya paramāṇupōggalā ya dupaēsiyā ya āṇupuvvī ya aṇāṇupuvvī ya avattavvaē ya, ēvaṁ ēē satta bhaṅgā, sē taṁ saṅgahassa bhaṅgōvadaṁsaṇayā.</p>
      </div>
      <div type="section" n="105">
	<p>sē kiṁ taṁ saṅgahassa samōyārē?, saṅgahassa āṇupuvvidavvāiṁ kahiṁ samōyaranti kiṁ āṇupuvvidavvēhiṁ samōyaranti aṇāṇupuvvidavvēhiṁ samōyaranti avattavvagadavvēhiṁ samōyaranti?, saṅgahassa āṇupuvvidavvāiṁ āṇupuvvidavvēhiṁ samōyaranti nō aṇāṇupuvvidavvēhiṁ samōyaranti nō avattavvagadavvēhiṁ samōyaranti ēvaṁ dōnni vi saṭṭhāṇē saṭṭhāṇē samōyaranti, sē taṁ samōyārē.</p>
      </div>
      <div type="section" n="106">
	<p>sē kiṁ taṁ anugamē? anugamē aṭṭhavihē pannattē taṁ jahā :-</p>
      </div>
      <div type="section" n="107">
	<lg n="107">
	  <l>santapayaparūvaṇayā davvapamāṇaṁ ca khētta phusaṇā ya</l>
	  <l>kālō ya antaraṁ bhāga bhāvē appābahuṁ natthi</l>
	</lg>
      </div>
      <div type="section" n="108">
	<p>saṅgahassa āṇupuvvidavvāiṁ kiṁ atthi natthi? niyamā atthi, ēvaṁ dōnni vi, saṅgahassa āṇupuvvidavvāiṁ kiṁ saṅkhējjāiṁ asaṅkhējjāiṁ anantāiṁ? nō saṅkhējjāiṁ nō asaṅkhējjāiṁ nō anantāiṁ, niyamā ēgō rāsī, ēvaṁ dōnni vi, saṅgahassa āṇupuvvidavvāiṁ lōgassa kati bhāgē hōjjā- kiṁ saṅkhējjaïbhāgē hōjjā asaṅkhējjaïbhāgē hōjjā saṅkhējjēsu bhāgēsu hōjjā asaṅkhējjēsu bhāgēsu hōjjā savvalōē hōjjā? nō saṅkhējjaïbhāgē hōjjā nō asaṅkhējjaïbhāgō hōjjā nō saṅkhējjēsu bhāgēsu hōjjā nō asaṅkhējjēsu bhāgēsu hōjjā niyamā savvalōē hōjjā, ēvaṁ dōnni vi, saṅgahassa āṇupuvvidavvāiṁ lōgassa katti bhāgaṁ phusanti- kiṁ saṅkhējjaïbhāgaṁ phusanti jāva savvalōgaṁ phusanti? nō saṅkhējjaïbhāgaṁ phusanti nō asaṅkhējjaïbhāgaṁ phusanti nō saṅkhējjē bhāgē phusanti nō asaṅkhējjē bhāgē phusanti niyamā savvalōgaṁ phusanti, ēvaṁ dōnni vi.</p>
	<p>saṅgahassa āṇupuvvidavvāiṁ kālaō kēvacciraṁ honti?, savvaddhā, ēvaṁ dōnni vi, saṅgahassa āṇupuvvidavvāṇaṁ antaraṁ kālaō kēvacciraṁ antaraṁ hōi?, natthi antaraṁ, ēvaṁ dōnni vi, saṅgahassa āṇupuvvidavvāiṁ sēsadavvāṇaṁ kaï bhāgē hōjjā- kiṁ saṅkhējjaïbhāgē hōjjā jāva asaṅkhējjēsu bhāgēsu hōjjā ?, nō saṅkhējjaïbhāgē hōjjā, nō asaṅkhējjaïbhāgē hōjjā, nō saṅkhējjēsu bhāgēsu hōjjā nō asaṅkhējjēsu bhāgēsu hōjjā, niyamā tibhāgē hōjjā, ēvaṁ dōnni vi, saṅgahassa āṇupuvvidavvāiṁ kayaraṁmi bhāvē hōjjā?, niyamā sāipāriṇāmiē bhāvē hōjjā, ēvaṁ dōnni vi, appābahuṁ natthi. sē taṁ anugamē, sē taṁ saṅgahassa aṇōvaṇihiyā davvāṇupuvvī, sē taṁ aṇōvaṇihiyā davvāṇupuvvī.</p>
      </div>
      <div type="section" n="109">
	<p>sē kiṁ taṁ ōvaṇihiyā davvāṇupuvvī? ōvaṇihiyā davvāṇupuvvī tivihā pannattā, taṁ jahā — puvvāṇupuvvī pacchāṇupuvvī aṇāṇupuvvī.</p>
      </div>
      <div type="section" n="110">
	<p>sē kiṁ taṁ puvvāṇupuvvī?, puvvāṇupuvvī- dhammatthikāē adhammatthikāē āgā-satthikāē jīvatthikāē pōggalatthikāē addhāsamaē, sē taṁ puvvāṇupuvvī. sē kiṁ taṁ pacchāṇupuvvī? pacchāṇupuvvī- addhāsamaē jāva dhammatthikāē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī- ēyāē cēva ēgāiyāē ēguttariyāē chagacchagayāē sēḍhīē annamannabbhāsō durūvūṇō, sē taṁ aṇāṇupuvvī.</p>
      </div>
      <div type="section" n="111">
	<p>ahavā ōvaṇihiyā davvāṇupuvvī tivihā pannattā taṁ jahā puvvāṇupuvvī pacchāṇupuvvī aṇāṇupuvvī, sē kiṁ taṁ puvvāṇupuvvī?, puvvāṇupuvvī- paramāṇupōggalē dupaēsiē tipaēsiē jāva dasapaēsiē saṅkhējjapaēsiē asaṅkhējjapaēsiē anantapaēsiē, sē taṁ puvvāṇupuvvī. sē kiṁ taṁ pacchāṇupuvvī?, anantapaēsiē jāva dupaēsiē paramāṇupōggalē, sē taṁ pacchāṇupuvvī. sē kiṁ taṁ aṇāṇupuvvī?, ēyāē cēva ēgāiyāē aēguttariyāē anantagacchagayāē sēḍhīē annamannabbhāsō durūvaṇō, sē taṁ aṇāṇupūvvī, sē taṁ ōvaṇihiyā davvāṇupuvvī, sē taṁ jāṇagasarīra-bhaviyasarīra-vatirittā davvāṇupuvvī, sē taṁ nōāgamaō davvāṇupuvvī, sē taṁ davvāṇupuvvī.</p>
      </div>
      <div type="section" n="112">
	<p>sē kiṁ taṁ khēttāṇupuvvī?, khēttāṇupuvvī duvihā pannattā taṁ jahā —ōvaṇihiyā ya aṇōvahiṇiyā ya.</p>
      </div>
      <div type="section" n="113">
	<p>tattha ṇaṁ jā sā ōvaṇihiyā sā ṭhappā, tattha ṇaṁ jā sā aṇōvaṇihiyā sā duvihā pannattā taṁ jahā — nēgama-vavahārāṇaṁ saṅgahassa ya.</p>
      </div>
      <div type="section" n="114">
	<p>sē kiṁ taṁ nēgama-vavahārāṇaṁ anōvaṇihiyā khēttāṇupuvvī?, nēgama-vavahārāṇaṁ aṇōva-ṇihiyā khēttāṇupuvvī pañcavihā pannattā taṁ jahā — aṭṭhapayaparūvaṇayā bhaṅgasamukkittaṇayā bhaṅgōvadaṁsaṇayā samōyārē anugamē, sē kiṁ taṁ nēgama-vavahārāṇaṁ aṭṭhapayaparūvaṇayā? nēgama-vavahārāṇaṁ aṭṭhapayaparūvaṇayā-tipaēsāgāḍhē āṇupuvvī jāva dasapaēsōgāḍhē āṇupuvvī, saṅkhējjapaēsōgāḍhē āṇupuvvī asaṅkhējjapaēsōgāḍhē āṇupuvvī, ēgapaēsōgāḍhē aṇāṇupuvvī, dupaēsōgāḍhē avattavvaē, tipaēsōgāḍhā āṇupuvvīō jāva dasapaēsōgāḍhā āṇupuvvīō jāva asaṅkhējja-paēsōgāḍhā āṇupuvvīō ēgapaēsōgāḍhā aṇāṇupuvvīō dupaēsōgāḍhā avattavvagāiṁ, sē taṁ nēgama-vavahārāṇaṁ aṭṭhapayaparūvaṇayā.</p>
	<p>ēyāē ṇaṁ nēgama-vavahārāṇaṁ aṭṭhapaya-parūvaṇayāē kiṁ paōyaṇaṁ.</p>
	<p>ēyāē ṇaṁ nēgama-vavahārāṇaṁ aṭṭhapayaparūvaṇayāē, nēgamavavahārāṇaṁ bhaṅgasamukkittaṇayā kajjaï, sē kiṁ taṁ nēgama-vavahārāṇaṁ bhaṅgasamukkittaṇayā? nēgamava-vahārāṇaṁ bhaṅgasamukkittaṇayā atthi āṇupuvvī atthi aṇāṇupuvvī atthi avattavvaē, ēvaṁ davvāṇupuvvigamēṇaṁ khēttāṇupuvvīē vi tē cēva chavvīsaṁ bhaṅgā bhāṇiyavvā, jāva sē taṁ nēgama-vavahārāṇaṁ bhaṅgasamukkittaṇayā.</p>
	<p>ēyāē ṇaṁ nēgama-vavahārāṇaṁ bhaṅgasamukkittaṇayāē kiṁ paōyaṇaṁ?, ēyāē ṇaṁ nēgamavavahārāṇaṁ bhaṅgasamukkittaṇayāē nēgamavavahārāṇaṁ bhaṅgōvadaṁsaṇayā kīraï, sē kiṁ taṁ nēgama-vavahārāṇaṁ bhaṅgōvadaṁsaṇayā?, nēgama-vavahārāṇaṁ bhaṅgōvadaṁsaṇayā tipaēsōgāḍhē āṇupuvvī ēgapaēsōgāḍhē aṇāṇupuvvī dupaēsōgāḍhē avattavvaē tipaēsōgāḍhē āṇupuvvīō ēgapaēsōgāḍhā aṇāṇupuvvīō dupaēsōgāḍhā avattavvayāiṁ ahavā tipaēsōgāḍhā ya ēgapaēsōgāḍhē ya āṇupuvvī ya aṇāṇupuvvī ya ēvaṁ tahā cēva davvāṇupuvvigamēṇaṁ chavvīsaṁ bhaṅgā bhāṇiyavvā jāva sē taṁ nēgamavavahārāṇaṁ bhaṅgōvadaṁsaṇayā.</p>
	<p>sē kiṁ taṁ samōyārē? samōyārē-nēgama-vavahārāṇaṁ āṇupuvvidavvāiṁ kahiṁ samōyaranti- kiṁ āṇupuvvidavvēhiṁ samayōranti aṇāṇupuvvidavvēhiṁ samōyaranti avattavvayadavvēhiṁ samōyaranti?, nēgama-vavahārāṇaṁ āṇupuvvidavvāiṁ āṇupuvvidavvēhiṁ samōyaranti nō aṇāṇupuvvidēhiṁ samōyaranti nō avattavvayadavvēhiṁ samōyaranti, ēvaṁ dōnni vi saṭṭhāṇē samōyaranti tti bhāṇiyavvaṁ, sē taṁ samōyārē.</p>
	<p>sē kiṁ taṁ anugamē? anugamē navavihē pannattē taṁ jahā.</p>
      </div>
      <div type="section" n="115">
	<lg n="115">
	  <l>santapayaparūvaṇayā davvapamāṇaṁ ca khētta phusaṇā ya</l>
	  <l>kālō ya antaraṁ bhāga bhāva appābahuṁ cēva</l>
	</lg>
      </div>
      <div type="section" n="116">
	<p>nēgama-vavahārāṇaṁ āṇupuvvidavvāiṁ kiṁ atthi natthi?, niyamā atthi, ēvaṁ dōnni vi, nēgama-vavahārāṇaṁ āṇupuvvidavvāiṁ kiṁ saṅkhējjāiṁ asaṅkhējjāiṁ anantāiṁ? nō saṅkhējjāiṁ nōasaṅkhējjāiṁ anantāiṁ, ēvaṁ dōnni vi, nēgama-vavahārāṇaṁ āṇupuvvidavvāiṁ lōgassa kati bhāgē hōjjā- kiṁ saṅkhējjaï bhāgē hōjjā asaṅkhējjaïbhāgē hōjjā saṅkhajjēsu bhāgēsu hōjjā asaṅkhējjēsu bhāgēsu hōjjā savvalōē hōjjā ?, ēgadavvaṁ paḍucca lōgassa saṅkhējjaïbhāgē vā hōjjā asaṅkhējjaïbhāgē vā hōjjā saṅkhējjēsu bhāgēsu vā hōjjā asaṅkhējjēsu bhāgēsu vā hōjjā dēsūṇē lōē vā hōjjā, nānādavvāiṁ paḍucca niyamā savvalōē hōjjā.</p>
	<p>nēgama-vavahārāṇaṁ aṇāṇupuvvidavvāṇaṁ pucchāē ēgadavvaṁ paḍucca nō saṅkhējjaïbhāgē hōjjā asaṅkhējjaïbhāgē hōjjā nō saṅkhējjēsu bhāgēsu hōjjā nō asaṅkhējjēsu bhāgēsu hōjjā, nō savvalōē hōjjā, nānādavvāiṁ paḍucca niyamā savvalōē hōjjā, ēvaṁ avattavvagadavvāṇi vi bhāṇiyavvāṇi.</p>
	<p>nēgama-vavahārāṇaṁ āṇupuvvidavvāiṁ lōgassa kati bhāgaṁ phusanti- kiṁ saṅkhējjaïbhāgaṁ phusanti jāva savvalōgaṁ phusanti?, ēgadavvaṁ paḍucca saṅkhējjaïbhāgaṁ vā phusanti asaṅkhējjaïbhāgaṁ vā phusanti saṅkhējjē bhāgē vā phusanti asaṅkhējjē bhāgē vā phusanti dēsūṇaṁ lōgaṁ vā phusanti nānādavvāiṁ paḍucca niyamā savvalōgaṁ phusanti, aṇāṇupuvvidavvāiṁ avattavvagadavvāiṁ ca jahā khēttaṁ navaraṁ phusaṇā bhāṇiyavvā.</p>
	<p>nēgama-vavahārāṇaṁ āṇupuvvidavvāiṁ kālaō kēvacciraṁ honti? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ asaṅkhējjaṁ kālaṁ, nānādavvāiṁ paḍucca niyamā savvaddhā, ēvaṁ dōnni vi.</p>
	<p>nēgama-vavahārāṇaṁ āṇupuvvidavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ asaṅkhējjaṁ kālaṁ, nānādavvāiṁ paḍucca natthi antaraṁ, ēvaṁ dōnni vi. nēgama-vavahārāṇaṁ āṇupuvvidavvāiṁ sēsadavvāṇaṁ kaï bhāgē hōjjā? tinni vi jahā davvāṇupuvvīē. nēgama-vavahārāṇaṁ āṇupuvvidavvāiṁ kayaraṁmi bhāvē hōjjā? niyamā sāipāriṇāmiē bhāvē hōjjā, ēvaṁ dōnni vi, ēēsiṁ ṇaṁ bhantē! nēgama-vavahārāṇaṁ āṇupuvvidavvāṇaṁ aṇāṇupuvvidavvāṇaṁ avattavvagadavvāṇa ya davvaṭṭhayāē paēsaṭṭhayāē davvaṭṭha-paēsaṭṭhayāē kayarē kayarēhintō appā vā bahuyā vā tullā vā visēsāhiyā vā?, gōyamā! savvatthōvāiṁ nēgama-vavahārāṇaṁ avattavvagadavvāiṁ davvaṭṭhayāē aṇāṇupuvvidavvāiṁ davvaṭṭhayāē visēsāhiyāiṁ āṇupuvvidavvāiṁ davvaṭṭhayāē asaṅkhējjaguṇāiṁ, paēsaṭṭhayāē savvatthōvāiṁ nēgamavavahārāṇaṁ aṇāṇupuvvī-davvāiṁ apaēsaṭṭhayāē avattavvagadavvāiṁ paēsaṭṭhayāē visēsāhiyāiṁ āṇupuvvīdavvāiṁ paēsaṭṭhayāē asaṅkhējjaguṇāiṁ davvaṭṭha-paēsaṭṭhayāē-savvatthōvāiṁ nēgamavavahārāṇaṁ avattavvagadavvāiṁ davvaṭṭhayāē aṇāṇupuvvidavvāiṁ davvaṭṭhayāē apaēsaṭṭhayāē visēsāhiyāiṁ avattavvagadavvāiṁ paēsaṭṭhayāē visēsāhiyāiṁ āṇupuvvidavvāiṁ davvaṭṭhayāē asaṅkhējjaguṇāiṁ tāiṁ cēva paēsaṭṭhayāē-asaṅkhējjaguṇāiṁ, sē taṁ anugamē. sē taṁ nēgama-vavahārāṇaṁ aṇōvaṇihiyā khēttāṇupuvvī.</p>
      </div>
      <div type="section" n="117">
	<p>sē kiṁ taṁ saṅgahassa anōvaṇihiyā khēttāṇupuvvī? khēttāṇupuvvī pañcavihā pannattā, taṁ jahā — aṭṭhapayaparūvaṇayā bhaṅgasamukkittaṇayā bhaṅgōvadaṁsaṇayā samōyārē anugamē, sē kiṁ taṁ saṅgahassa aṭṭhapayarūvaṇayā? tipaēsōgāḍhē āṇupuvvī caüppaēsōgāḍhē ānupuvvī jāva dasapaēsōgāḍhē āṇupuvvī saṅkhijjapaēsōgāḍhē āṇupuvvī asaṅkhijjapaēsōgāḍhē āṇupuvvī ēgapaēsōgāḍhē aṇāṇupuvvī dupaēsōgāḍhē avattavvaē, sē taṁ saṅgahassa aṭṭhapayaparūvaṇayā, ēyāē ṇaṁ saṅgahassa aṭṭhapayaparūvaṇayāē kiṁ paōaṇaṁ? ēyāē ṇaṁ saṅgahassa aṭṭhapaya parūvaṇayāē saṅgahassa bhaṅgasamukkittaṇayā kajjati.</p>
	<p>sē kiṁ taṁ saṅgahassa bhaṅgasamukkittaṇayā? atthi āṇupuvvī atthi aṇāṇupuvvī ya atthi avattavvaē, ahavā atthi āṇupuvvī ya aṇāṇupuvvī ya ēvaṁ jahā davvāṇupuvvīē saṅgahassa tahā bhāṇiyavvaṁ jāva sē taṁ saṅgahassa bhaṅgasamukkittaṇayā.</p>
	<p>ēyāē ṇaṁ saṅgahassa bhaṅgasamukkittaṇayāē kiṁ paōaṇaṁ? ēāē ṇaṁ saṅgahassa bhaṅgasamukkittaṇayāē saṅgahassa bhaṅgōvadaṁsaṇayā kajjati, sē kiṁ taṁ saṅgahassa bhaṅgōvadaṁsaṇayā? tipaēsōgāḍhē āṇupuvvī ēgapaēsōgāḍhē aṇāṇupuvvī dupaēsōgāḍhē avattavvaē ahavā tipaēsōgāḍhē ya ēgapaēsōgāḍhē ya āṇupuvvī ya aṇāṇupuvvī ya ēvaṁ jahā davvāṇupuvvīē saṅgassa tahā khēttāṇupuvvīē vi bhāṇiavvaṁ jāva sē taṁ saṅgahassa bhaṅgōvadaṁsaṇayā.</p>
	<p>sē kiṁ taṁ samōārē?, saṅgahassa āṇupuvvidavvāiṁ kahiṁ samōtaranti- kiṁ āṇupuvvidavvēhiṁ samōtaranti aṇāṇupuvvidavvēhiṁ avattavvagadavvēhiṁ? tinni vi saṭṭhāṇē samōtaranti, sē taṁ samōyārē. sē kiṁ taṁ anugamē? aṭṭhavihē pannattē.</p>
      </div>
      <div type="section" n="118">
	<p>santapayaparūvaṇayā jāva appābahuṁ natthi.</p>
      </div>
      <div type="section" n="119">
	<p>saṅgahassa āṇupuvvidavvāiṁ kiṁ atthi natthi? niyamā atthi, ēvaṁ tinni vi, sēsadāragāiṁ jahā davvāṇupuvvīē saṅgahassa tahā khēttāṇupuvvīē vi bhāṇiavvāiṁ jāva sē taṁ anugamē, sē taṁ saṅgahassa aṇōvaṇihiyā khēttāṇupuvvī, sē taṁ aṇōvaṇihiyā khēttāṇupuvvī.</p>
      </div>
      <div type="section" n="120">
	<p>sē kiṁ taṁ ōvaṇihiyā khēttāṇupuvvī? ōvaṇihiyā khēttāṇupuvvī tivihā pannattā, taṁ jahā — puvvāṇupuvvī, pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇuvvī-ahōlōē tiriyalōē uḍḍhalōē, sē taṁ puvvāṇupuvvī.</p>
	<p>sē kiṁ taṁ pacchāṇupuvvī uḍḍhalōē tiriyalōē ahōlōē, sē taṁ pacchāṇupuvvī. sē kiṁ taṁ aṇāṇupuvvī? ēyāē cēva ēgāiyāē ēguttariyāē tigacchagayāē sēḍhīē annamannabbhāsō durūvaṇō, sē taṁ aṇāṇupuvvī.</p>
	<p>ahōlōyakhēttāṇupuvvī tivihā, puvvāṇupuvvī pacchāṇupuvvī aṇāṇupuvvī, sē kiṁ taṁ puvvāṇu-puvvī? rayaṇappabhā sakkarappabhā vāluyappabhā paṅkappabhā dhūmappabhā tamā tamatamā, sē taṁ puvvāṇupuvvī. sē kiṁ taṁ pacchāṇupuvvī? tamatamā jāva rayaṇappabhā sē taṁ pacchāṇupuvvī. sē kiṁ taṁ aṇāṇupuvvī? ēyāē cēva ēgāiyāē ēguttariyāē sattagaccha-gayāē sēḍhīē annamannabbhāsō durūvūṇō, sē taṁ aṇāṇupuvvī. tiriyalōyakhēttāṇupuvvī tivihā, puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī?</p>
      </div>
      <div type="section" n="121">
	<lg n="121">
	  <l>jambuddīvē lavaṇē ghāyaï-kālōya-pukkharē varuṇē</l>
	  <l>khīra-ghaya-khōya-nandī aruṇavarē kuṇḍalē ruyagē</l>
	</lg>
      </div>
      <div type="section" n="122">
	<lg n="122">
	  <l>jambuddīvāō khalu nirantarā sēsayā asaṅkhaïmā</l>
	  <l>bhuyagavara-kusavarā vi ya kōñcavarā''bharaṇamāīyā</l>
	</lg>
      </div>
      <div type="section" n="123">
	<lg n="123">
	  <l>ābharaṇa-vattha-gandhē uppala-tilaē ya puḍhavi-nihi-rayaṇē</l>
	  <l>vāsahara-daha-naīō vijayā vakkhāra kappindā</l>
	</lg>
      </div>
      <div type="section" n="124">
	<lg n="124">
	  <l>kuru-mandara-āvāsā kūḍā nakkhatta-canda-sūrā ya</l>
	  <l>dēvē nāgē jakkhē bhūē ya sayambhuramaṇē ya</l>
	</lg>
      </div>
      <div type="section" n="125">
	<p>sē taṁ puvvāṇupuvvī. sē kiṁ taṁ pacchāṇupuvvī? pacchāṇupuvvī-sayambhuramaṇē jāva jambuddīvē, sē taṁ pacchāṇupuvvī.</p>
	<p>sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē asaṅkhējjagacchagayāē sēḍhīē annamannabbhāsō durūvaṇō, sē taṁ aṇāṇupuvvī, uḍḍhalōyakhēttāṇupuvvī tivihā pannattā taṁ jahā — puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī sōhammē īsāṇē saṇaṅkumārē māhindē bambhalōē lantaē mahāsukkē sahassārē āṇaē pāṇaē āraṇē accuē gēvējjavimāṇā anuttaravimāṇā īsippabbhārā, sē taṁ puvvāṇupuvvī.</p>
	<p>sē kiṁ taṁ pacchāṇupuvvī? pacchāṇupuvvī-īsipabbhārā jāva sōhammē, sē taṁ pacchāṇupuvvī.</p>
	<p>sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē pannarasa gacchagayāē sēḍhīē annamannabbhāsō durūvūṇō, sē taṁ aṇāṇupuvvī, ahavā ōvaṇihiyā khēttāṇupuvvī tivihā pannattā taṁ jahā —puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī ēgapaēsōgāḍhē duēpasōgāḍhē jāva asaṅkhējjapaēsōgāḍhē, sē taṁ puvvāṇupuvvī. sē kiṁ taṁ pacchāṇupuvvī? pacchāṇupuvvī-asaṅkhējjapaēsōgāḍhē jāva ēgapaēsōgāḍhē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē asaṅkhējjagacchagayāē sēḍhīē annamannabbhāsō durūvūṇō, sē taṁ aṇāṇupuvvī. sē taṁ ōvaṇihiyā khēttāṇupuvvī, sē taṁ khēttāṇupuvvī.</p>
      </div>
      <div type="section" n="126">
	<p>sē kiṁ taṁ kālāṇupuvvī? kālāṇupuvvī duvihā pannattā, taṁ jahā — ōvaṇihiyā ya aṇōvaṇihiyā ya.</p>
      </div>
      <div type="section" n="127">
	<p>tattha ṇaṁ jā sā ōvaṇihiyā sā ṭhappā, tattha ṇaṁ jā sā aṇōvaṇihiyā sā duvihā pannattā taṁ jahā — nēgama-vavahārāṇaṁ saṅgahassa ya.</p>
      </div>
      <div type="section" n="128">
	<p>sē kiṁ taṁ nēgama-vavahārāṇaṁ aṇōvaṇihiyā kālāṇupuvvī?, taṁ kālāṇupuvvī pañcavihā pannattā, taṁ jahā —aṭṭhapayaparūvaṇayā bhaṅgasamukkittaṇayā bhaṅgōvadaṁsaṇayā samōyārē anugamē.</p>
      </div>
      <div type="section" n="129">
	<p>sē kiṁ taṁ nēgama-vavahārāṇaṁ aṭṭhapayaparūvaṇayā? taṁ jahā tisamayaṭṭhiīē āṇupuvvīē jāva dasasamayaṭṭhiīē āṇupuvvīē saṅkhējjasamayaṭṭhiīē āṇupuvvī asaṅkhējja-samayaṭṭhiīē āṇupuvvī ēga-samayaṭṭhiīē aṇāṇupuvvī dusamayaṭṭhiīē avattavvaē, tisamayaṭṭhiīyāō āṇupuvvīō ēgasamayaṭṭhiīyāō aṇāṇupuvvīō dusamayaṭṭhiīyāō avattavvagāiṁ, sē taṁ nēgama-vavahārāṇaṁ aṭṭhapayaparūvaṇayā, ēyāē ṇaṁ nēgama-vavahārāṇaṁ aṭṭhapayaparūvaṇayāē kiṁ paōyaṇaṁ? ēyāē ṇaṁ nēgama-vavahārāṇaṁ aṭṭhapayaparūvayaṇāē nēgama vavahārāṇaṁ bhaṅgasamukkittaṇayā kajjaï.</p>
      </div>
      <div type="section" n="130">
	<p>sē kiṁ taṁ nēgamavavahārāṇaṁ bhaṅgasamukkittaṇayā? nēgama-vavahārāṇaṁ bhaṅgasamukkittaṇayā-atthi āṇupuvvī atthi aṇāṇupuvvī atthi avattavvaē, ēvaṁ davvāṇupuvvigamēṇaṁ kālāṇupuvvīē vi tē cēva chavvīsaṁ bhaṅgā bhāṇiyavvā jāva sē taṁ nēgama-vavahārāṇaṁ bhaṅgasamukkittaṇayā, ēyāē ṇaṁ nēgama-vavahārāṇaṁ bhaṅgasa-mukkittaṇayāē kiṁ paōyaṇaṁ? ēyāē ṇaṁ nēgama-vavahārāṇaṁ bhaṅgasamukkittaṇayāē nēgamavavahārāṇaṁ bhaṅgō-vadaṁsaṇayā kajjaï.</p>
      </div>
      <div type="section" n="131">
	<p>sē kiṁ taṁ nēgama-vavahārāṇaṁ bhaṅgōvadaṁsaṇayā?, nēgama-vavahārāṇaṁ bhaṅgōvadaṁsaṇayā tisimayaṭṭhiīē āṇupuvvī ēgasamayaṭṭhiīē aṇāṇupuvvī dusamayaṭṭhiīē avattavvaē, tisamayaṭṭhiīyāō āṇupuvvīō ēgasamayaṭṭhiīyāō aṇāṇupuvvīō dusamayaṭṭhiīyāō avattavvagāiṁ, ahavā tisamayaṭṭhiīē ya ēgasamayaṭṭhiē ya āṇupuvvī ya aṇāṇupuvvī ya ēvaṁ tahā cēva davvāṇupuvvigamēṇaṁ chavvīsaṁ bhaṅgā bhāṇi-yavvā jāva sē taṁ nēgama-vavahārāṇaṁ bhaṅgōvadaṁsaṇayā.</p>
      </div>
      <div type="section" n="132">
	<p>sē kiṁ taṁ samōyārē? samōyārē-nēgama-vavahārāṇaṁ āṇupuvvidavvāiṁ kahiṁ samōyaranti?, kiṁ āṇupuvvidavvēhiṁ samōyaranti aṇāṇupuvvī davvēhiṁ avattavvaga davvēhiṁ0? ēvaṁ tinni vi saṭṭhāṇē samōyaranti iti bhāṇiyavvaṁ, sē taṁ samōyārē.</p>
      </div>
      <div type="section" n="133">
	<p>sē kiṁ taṁ anugamē?, anugamē navavihē pannattē taṁ jahā —</p>
      </div>
      <div type="section" n="134">
	<lg n="134">
	  <l>santapayaparūvaṇayā davvapamāṇaṁ ca khētta phusaṇā ya</l>
	  <l>kālō ya antaraṁ bhāga bhāva appābahuṁ cēva</l>
	</lg>
      </div>
      <div type="section" n="135">
	<p>nēgama-vavahārāṇaṁ āṇupuvvidavvāiṁ kiṁ atthi natthi? niyamā atthi ēvaṁ dōnni vi. nēgama-vavahārāṇaṁ āṇupuvvidavvāiṁ kiṁ saṅkhējjāiṁ asaṅkhējjāiṁ anantāiṁ?, nō saṅkhējjāiṁ asaṅkhējjāiṁ nō anantāiṁ, ēvaṁ dōnni vi. nēgama-vavahārāṇaṁ āṇupuvvidavvāiṁ lōgassa kati bhāgē hōjjā- kiṁ saṅkhējjaïbhāgē hōjjā asaṅkhējjaïbhāgē hōjjā saṅkhējjēsu bhāgēsu hōjjā asaṅkhējjēsu bhāgēsu hōjā savvalōē hōjā? ēgadavvaṁ paḍucca lōgassa saṅkhējjaïbhāgē vā hōjjā asaṅkhējjaïbhāgē vā hōjjā saṅkhējjēsu bhāgēsu vā hōjjā asaṅkhējjēsu bhāgēsu vā hōjjā dēsūṇē lōē vā hōjjā, nānādavvāiṁ paḍucca niyamā savvalōē hōjjā, ēvaṁ aṇāṇupuvvī davvaṁ āēsantarēṇa vā savvapucchāsu hōjjā, ēvaṁ avattavvagadavvāṇi vi jahā khēttāṇupuvvīē phusaṇā kālāṇupuvvīē vi tahā cēva bhāṇiavvā.</p>
	<p>nēgama-vavahārāṇaṁ āṇupuvvidavvāiṁ kālaō kēvacciraṁ honti? ēgadavvaṁ paḍucca jahannēṇaṁ tinni samayā ukkōsēṇaṁ asaṅkhējjaṁ kālaṁ, nānādavvāiṁ paḍucca savvaddhā, nēgamavavahārāṇaṁ aṇāṇupuvvidavvāiṁ kālaō kēvacciraṁ honti? ēgadavvaṁ paḍucca ajahannamaṇukkōsēṇaṁ ēkkaṁ samayaṁ, nānādavvāiṁ paḍucca savvaddhā, nēgama-vavahārāṇaṁ avattavvagadavvāiṁ kālaō kēvacciraṁ honti? ēgadavvaṁ paḍucca ajahannaṇukkōsēṇaṁ dō samayaṁ nānādavvāiṁ paḍucca savvaddhā, nēgama-vavahārāṇaṁ āṇupuvvidavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ ukkōsēṇaṁ dō samayā, nānādavvāiṁ paḍucca natthi antaraṁ, nēgama-vavahārāṇaṁ aṇāṇupuvvidavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ dō samayā ukkōsēṇaṁ asaṅkhējjaṁ kālaṁ, nānādavvāiṁ paḍucca natthi antaraṁ, nēgama-vavahārāṇaṁ avattavvagadavvāṇaṁ antaraṁ kālaō kēvacciraṁ hōi? ēgadavvaṁ paḍucca jahannēṇaṁ ēgaṁ samayaṁ, ukkōsēṇaṁ asaṅkhējjaṁ kālaṁ, nānādavvāiṁ paḍucca natthi antaraṁ. nēgama-vavahārāṇaṁ āṇupuvvidavvāiṁ sēsadavvāṇaṁ kaï bhāgē hōjjā-pucchā jahēva khēttāṇupuvvīē bhāvō vi tahēva, appābahuṁ pi tahēva nēyavvaṁ. sē taṁ aṇugamē, sē taṁ nēgama-vavahārāṇaṁ aṇōvaṇihiyā kālāṇupuvvī.</p>
      </div>
      <div type="section" n="136">
	<p>sē kiṁ taṁ saṅgahassa aṇōvaṇihiyā kālāṇupuvvī? aṇōvaṇihiyā kālā0 pañcavihā pannattā0 aṭṭhapayaparūvaṇayā bhaṅgasamukkittaṇayā bhaṅgōvandasaṇayā samōyārē anugamē.</p>
      </div>
      <div type="section" n="137">
	<p>sē kiṁ taṁ saṅgahassa aṭṭhapayaparūvaṇayā, ēyāiṁ pañca vi dārāiṁ jahā khēttāṇupuvvīē saṅgahassa tahā kālāṇupuvvīē vi bhāṇiyavvāṇi navaraṁ — ṭhitīabhilāvō jāva sē taṁ anugamē, sē taṁ saṅgahassa aṇōvaṇihiyā kālāṇupuvvī, sē taṁ aṇōvaṇihiyā kālāṇupuvvī.</p>
      </div>
      <div type="section" n="138">
	<p>sē kiṁ taṁ ōvaṇihiyā kālāṇupuvvī? ōvaṇihiyā kālāṇupuvvī tivihā pannattā taṁ jahā — puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī samaē āvaliyā āṇāpāṇū thōvē lavē muhuttē ahōrattē pakkhē māsē uū ayaṇē saṁvaccharē jugē vāsasaē vāsasahassē vāsasayasahassē puvvaṅgē puvvē tuḍiyaṅgē tuḍiē aḍaḍaṅgē aḍḍē avavaṅgē avavē huhuyaṅgē huhuē uppalaṅgē uppalē paümaṅgē paümē nalinaṅgē nalinē atthaniuraṅgē atthaniurē aüyaṅgē aüē naüyaṅgē naüē paüyaṅgē paüu cūliyaṅgē cūliyā sīsapahēliyaṅgē sīsapahēliyā paliōvamē sāgarōvamē ōsappiṇī ussappiṇī pōgaglapariyaṭṭē atītadaddhā anāgataddhā savvaddhā, sē taṁ puvvāṇupuvvī.</p>
	<p>sē kiṁ taṁ pacchāṇupuvvī?, savvaddhā jāva samaē, sē taṁ pacchāṇupuvvī.</p>
	<p>sē kiṁ taṁ aṇāṇupuvvī? aṇāṇupuvvī- ēyāē cēva ēgāiyāē ēguttariyāē anantagacchagayāē sēḍhīē annamannabbhāsō durūvūṇō sē taṁ aṇāṇupuvvī.</p>
	<p>ahavā ōvaṇihiyā kālāṇupuvvī tivihā pannattā taṁ jahā —puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī- ēgasamayaṭṭhiīē dusamayaṭṭhiīē tisamayaṭṭhiīē jāva dasamayaṭṭhiīē saṅkhējjasamayaṭṭhiīē asaṅkhējjasamayaṭṭhiīē sē taṁ puvvāṇupuvvī. sē kiṁ taṁ pacchāṇupuvvī ? pacchāṇupuvvī-asaṅkhējjasamayaṭṭhiīē jāva ēgasamayaṭṭhiīē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē jāva durūvūṇō, sē taṁ aṇāṇupuvvī. sē taṁ ōvaṇihiyā kālāṇupuvvī. sē taṁ kālāṇupuvvī.</p>
      </div>
      <div type="section" n="139">
	<p>sē kiṁ taṁ ukkittaṇāṇupuvvī? ukkittaṇāṇupuvvī tivihā pannattā taṁ jahā puvvāṇu-puvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī usabhē ajiē sambhavē abhinandaṇē sumatī paümappabhē supāsē candappahē suvihī sītalē sējjaṁsē vāsupujjē vimalē anantē dhammē santī kunthū arē mallī muṇisuvvaē namī ariṭṭhanēmī pāsē vaddhamāṇē; sē taṁ puvvāṇupuvvī.</p>
	<p>sē kiṁ taṁ pacchāṇupuvvī? pacchāṇupuvvī vaddhamāṇē jāva usabhē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē caüvīsagacchagayāē sēḍhīē annamannabbhāsō durūvūṇō, sē taṁ aṇāṇupuvvī, sē taṁ ukkittaṇāṇupuvvī.</p>
      </div>
      <div type="section" n="140">
	<p>sē kiṁ taṁ gaṇaṇāṇupuvvī? gaṇaṇāṇupuvvī tivihā pannattā taṁ jahā — puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī ēgō dasa sayaṁ sahassaṁ dasasahassāiṁ sayasahassaṁ dasasayasahassāiṁ kōḍī dasakōḍīō kōḍisayaṁ dasakōḍisayāiṁ, sē taṁ puvvāṇupuvvī.</p>
	<p>sē kiṁ taṁ pacchāṇupuvvī? pacchāṇupuvvī dasakōḍisayāiṁ jāva ēgō, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē dasakōḍisayagacchagayāē sēḍhīē annamannabbhāsō durūvaṇō, sē taṁ aṇāṇupuvvī, sē taṁ gaṇaṇāṇupuvvī.</p>
      </div>
      <div type="section" n="141">
	<p>sē kiṁ taṁ saṇṭhāṇāṇupuvvī? saṇṭhāṇāṇupuvvī tivihā pannattā taṁ jahā — puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? puvvāṇupuvvī-samacaüraṁsē naggōhaparimaṇḍalē sāī khujjē vāmaṇē huṇḍē, sē taṁ puvvāṇupuvvī. sē kiṁ taṁ pacchāṇupuvvī? pacchāṇupuvvī huṇḍē jāva samacaüraṁsē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē chagacchagayāē sēḍhīē annamannabbhāsō durūvaṇē sē taṁ aṇāṇupuvvī, sē taṁ saṇṭhāṇāṇupuvvī.</p>
      </div>
      <div type="section" n="142">
	<p>sē kiṁ taṁ sāmāyāriyāṇupuvvī? sāmāyāriyāṇupuvvī tivihā pannattā taṁ jahā puvvāṇupuvvī aṇāṇupuvvī. sē kiṁ taṁ puvvāṇupuvvī? [puvvāṇupuvvī] -.</p>
      </div>
      <div type="section" n="143">
	<lg n="143">
	  <l>icchā micchā tahakkārō āvassiyā ya nisīhiyā</l>
	  <l>āpucchaṇā ya paḍipucchā chandaṇā ya nimantaṇā</l>
	</lg>
      </div>
      <div type="section" n="144">
	<p>uvasampayā ya kālē sāmāyārī bhavē dasavihā u, sē taṁ puvvāṇupuvvī. sē kiṁ taṁ pacchāṇupuvvī? pacchāṇupuvvī-uvasampayā jāva icchā, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē dasagacchagayāē sēḍhīē annamannabbhāsō durūvūṇō, sē taṁ aṇāṇupuvvī. sē taṁ sāmāyāriyāṇupuvvī.</p>
      </div>
      <div type="section" n="145">
	<p>sē kiṁ taṁ bhāvāṇupuvvī? bhāvāṇupuvvī tivihā pannattā, taṁ jahā — puvvāṇupuvvī pacchāṇupuvvī aṇāṇupuvvī. sē kiṁ taṁ puvvāṇupuvvī? udaïē uvasamiē khaïē khaōvasamiē pāriṇāmiē sannivāiē, sē taṁ puvvāṇupuvvī. sē kiṁ taṁ pacchāṇupuvvī? sannivāiē jāva udaïē, sē taṁ pacchāṇupuvvī. sē kiṁ taṁ aṇāṇupuvvī? aṇāṇupuvvī ēyāē cēva ēgāiyāē ēguttariyāē chagacchagayāē sēḍhīē anna-mannabbhāsō durūvūṇō sē taṁ aṇāṇupuvvī. sē taṁ bhāvāṇupuvvī, sē taṁ āṇupuvvī.</p>
      </div>
      <div type="section" n="146">
	<p>sē kiṁ taṁ nāmē? nāmē dasavihē pannattē taṁ jahā — ēganāmē dunāmē tināmē caünāmē pañcanāmē chanāmē sattanāmē aṭṭhanāmē navanāmē dasanāmē.</p>
      </div>
      <div type="section" n="147">
	<p>sē kiṁ taṁ ēganāmē? ēganāmē —</p>
      </div>
      <div type="section" n="148">
	<lg n="148">
	  <l>nāmāṇi jāṇi kāṇi vi davvāṇa guṇāṇa pajjavāṇaṁ ca</l>
	  <l>tēsiṁ āgama-nihasē nāmanti parūviyā saṇṇā</l>
	</lg>
      </div>
      <div type="section" n="149">
	<p>sē taṁ ēganāmē.</p>
      </div>
      <div type="section" n="150">
	<p>sē kiṁ taṁ dunāmē? dunāmē duvihē pannattē taṁ jahā — ēgakkhariē ya anēgakkhariē ya.</p>
	<p>sē kiṁ taṁ ēgakkhariē? ēgakkhariē anēgavihē pannattē taṁ jahā —hrīḥ śrīḥ dhī: strī, sē taṁ ēgakkhariē. sē kiṁ taṁ anēgakkhariē? anēgakkhariē anēgavihē pannattē taṁ jahā —kaṇṇā vīṇā latā mālā, sē taṁ anēgakkhariē.</p>
	<p>ahavā dunāmē duvihē pannattē taṁ jahā —jīvanāmē ya ajīvanāmē ya, sē kiṁ taṁ jīvanāmē? jīvanāmē anēgavihē pannattē taṁ jahā —dēvadattō jaṇṇadattō viṇhudattō sōmadattō, sē taṁ jīvanāmē. sē kiṁ taṁ ajīvanāmē? ajīvanāmē anēgavihē pannattē taṁ jahā —ghaḍō paḍō kaḍō rahō, sē taṁ ajīvanāmē.</p>
	<p>ahavā dunāmē duvihē pannattē taṁ jahā — visēsiē ya avisēsiē ya. avisēsiē davvē visēsiē jīvadavvē ya ajīvadavvē ya, avisēsiē jīvadavvē visēsiē nēraïē tirikkhajōṇiē maṇussē dēvē, avisēsiē nēraïē visēsiē rayaṇappabhāē sakkarappabhāē vāluyappabhāē paṅkappabhāē dhūmappabhāē tamāē tamatamāē, avisēsiē rayaṇappabhāpuḍhavinēraïē visēsiē pajjattaē ya apajjattaē ya ēvaṁ jāva avisēsiē tamatamāpuḍhavinēraïē visēsiē pajjattaē ya apajjattaē ya, avisēsiē tirikkhajōṇiē visēsiē ēgindiē bēindiē tēindiē caürindiē pañcindiē, avisēsiē ēgindiē visēsiē puḍhavikāiē āukāiē tēukāiē vāukāiē vaṇassaïkāiē, avisēsiē puḍhavikāiē visēsiē suhumapuḍhavikāiē ya bādarapuḍhavikāiē ya, avisēsiē suhumapuḍhavikāiē visēsiē pajjattayasuhumapuḍhavikāiē ya apajjattayasuhumapuḍhavikāiē ya, avisēsiē bādarapuḍhavikāiē visēsiē pajjattayabādarapuḍhavikāiē ya apajjattayabādarapuḍhavikāiē ya ēvaṁ āukāiē tēukāiē vāukāiē vaṇassa-ikāiē ya, avisēsiyavisēsiya-pajjattaya-apajjattayabhēdēhiṁ bhāṇiyavvā, avisēsiē bēindiē visēsiē pajjattayabēindiē ya apajjattayabēindiē ya, ēvaṁ tēindiya caürindiyāvi bhāṇiyavvā.</p>
	<p>avisēsiē pañcindiyatirikkhajōṇiē visēsiē jalayarapañcindiyatirikkhajōṇiē thalayara-pañcindiyatirikkhajōṇiē khahayarapañcindiyatirikkhajōṇiē ya, avisēsiē jalayarapañcindiyatirikkhajōṇiē visēsiē saṁmucchima-jalayarapañcidiyatirikkhajōṇiē ya gabbhavakkantiyajalayarapañcindiyatirikkhajōṇiē ya, avisēsiē saṁmucchima-jalayarapañcindiyatirikkhajōṇiē visēsiē pajjattayasaṁmucchimajalayarapañcindiya-tirikkhajōṇiē ya apajjattaya-saṁmucchimajalayarapañcindiyatirikkhajōṇiē ya, avisēsiē gabbhavakkantiya-jalayapañcindiyatirikkhajōṇiē visēsiē pajjattayagabbhavakkantiyajalayarapañcindiyatirikkhajōṇiē ya apajjattayagabbhavakkantiyajalayara-pañcindiyatirikkhajōṇiē ya, avisēsiē thalayarapañcindiyatirikkhajōṇiē visēsiē caüppayathalayarapañcindiya0 ya parisappathalayarapañcindiya0 ya, avisēsiē caüppayathalayarapañcindiya0 visēsiē saṁmucchimacaüppayathalayarapañcindiya0 gabbhavakkantiyacaüppathalayara0 ya, avisēsiē saṁmucchimaca-uppayathalayarapañcindiyatirikkhajōṇiē visēsiē pajjattayasammucchimacaüppayathalayara0 ya apajjattaya-saṁmucchimacaüppayathalayara-pañcindiyatirikkhajōṇiē ya avisēsiē gabbhavakkantiyacaüppayathalayara-pañcindiyatirikkhajōṇiē visēsiē pajjattayagabbhavakkantiyacaüppayathalayarapañcindiyatirikkhajōṇiē ya apajjattayagabbhavakkantiyacaüppayathalayara0, avisēsiē parisappathalayarapañcindiyatirikkhajōṇiē visēsiē uraparisappa-thalayara0 bhuyaparisappathalayara0 ētē'vi saṁmucchimā pajjattagā apajjattagā ya, gabbhavakkantiyā vi pajjattagā apajjattagā ya bhāṇiyavvā avisēsiē khahayara-pañcindiyatirikkhajōṇiē visēsiē saṁmucchima-khahayarapañcindiya0 gabbhavakkantiyakhahayara-pañcindiya0, avisēsiē saṁmucchimakhahayarapañcindiyatirikkhajōṇiē visēsiē pajjattaya-saṁmucchimakhahayara0 apajjattayasaṁmucchimakhahayara0 avisēsiē gabbhavakkantiyakhahayara-pañcindiyatirikkhajōṇiē visēsiē pajjattayagabbhavakkantiyakhahayara0 apajjattayagabbhavakkantiyakhahayara0, avisēsiē maṇussē visēsiē saṁmucchimamaṇussē ya gabbhavakkantiyamaṇussē ya, avisēsiē saṁmucchimamaṇussē visēsiē pajjattayasammucchimamaṇussē ya apajjattayasammucchimamaṇussē ya, avisēsiē gabbhavakkantiyamaṇussē visēsiē pajjattayagabbhavakkantiyamaṇussē ya apajjattayagabbhavakkantiyamaṇussē ya, [ahavā] avisēsiē gabbhavakkantiya maṇussē visēsiē kammabhūmaō ya akammabhūmaō ya antaradīvaō ya saṅkhijja vāsāuya asaṅkhijja vāsāuya pajjattā-pajjattaō.</p>
	<p>avisēsiē dēvē visēsiē bhavaṇavāsī vāṇamantarē jōisiē vēmāṇiē ya, avisēsiē bhavaṇavāsī visēsiē asurakumārē nāgakumārē suvaṇṇakumārē vijjukumārē aggikumārē dīvakumārē udahikumārē disākumārē vāukumārē thaṇiyakumārē savvēsiṁ pi avisēsiya-visēsiya-pajjattaya-apajjattayabhēyā bhāṇiyavvā, avisēsiē vāṇamantarē visēsiē pisāē bhūē jakkhē rakkhasē kinnarē kumpurisē mahōragē gandhavvē, ētēsiṁ pi avisēsiya-visēsiya-pajjattaya-apajjattaya bhēyā bhāṇiyavvā. avisēsiē jōisiē visēsiē candē sūrē gahē nakkhattē tārārūvē, ētēsiṁ pi avisēsiya-visēsiya-pajjattaya-apajjattayabhēyā bhāṇiyavvā.</p>
	<p>avisēsiē vēmāṇiē visēsiē kappōvagē ya kappātītagē ya, avisēsiē kappōvagē visēsiē sōhammaē īsāṇaē saṇaṅkumāraē māhindaē bambhalōyaē lantayaē mahāsukkaē sahassāraē āṇayaē pāṇayaē āraṇaē accuyaē, ētēsiṁ pi avisēsiya-visēsiya-pajjattaya-apajjattaya bhēdā bhāṇiyavvā. avisēsiē kappātītaē visēsiē gēvējjaē ya anuttarōvavāiē ya, avisēsiē gēvējjaē visēsiē hēṭṭhima-gēvējjaē majjhima-gēvējjaē uvarimagēvējjaē, avisēsiē hēṭṭhima-gēvējjaē visēsiē hēṭṭhimahēṭṭhima-gēvējjaē hēṭṭhima-majjhima-gēvējjaē hēṭṭhima-uvarima-gēvējjaē, avisēsiē majjhima-gēvējjaē visēsiē majjhima-hēṭṭhima gēvējjaē majjhima-majjhima-gēvējjaē majjhima-uvarima gavējjaē, avisēsiē uvarima gēvējjaē visēsiē uvarima-hēṭṭhima-gēvējjaē uvarima-majjhima-gēvējjē uvarima-uvarima-gēvējjaē. ētēsiṁ pi savvēsiṁ avisēsiya-visēsiya-pajjattaya-apajjattaya bhēyā bhāṇiyavvā. avisēsiē anuttarōvavāiē visēsiē vijayaē vējayantaē jayantaē aparājiyaē savvaṭṭhasiddhaē ya, ētēsiṁ pi savvēsiṁ avisēsiya-visēsiya-pajjattaya-apajjattaya-bhēdā bhāṇiyavvā.</p>
	<p>avisēsiē ajīvadavvē visēsiē dhammatthikāē adhammatthikāē āgāsatthikāē pōggalatthikāē addhāsamaē ya, avisēsiē pōggalatthikāē visēsiē paramāṇupōggalē dupaēsiē tipaēsiē jāva anantapaēsiē ya, sē taṁ dunāmē.</p>
      </div>
      <div type="section" n="151">
	<p>sē kiṁ taṁ tināmē? tināmē tivihē pannattē taṁ jahā — davvanāmē guṇanāmē pajjavanāmē ya, sē kiṁ taṁ davvanāmē? davvanāmē chavvihē pannattē0 dhammatthikāē jāva addhāsamaē, sē taṁ davvanāmē.</p>
	<p>sē kiṁ taṁ guṇanāmē? guṇanāmē pañcavihē pannattē taṁ jahā — vaṇṇanāmē jāva saṇṭhāṇanāmē. sē kiṁ taṁ vaṇṇanāmē? vaṇṇanāmē pañcavihē pannattē taṁ jahā —kālavaṇṇanāmē nīlavaṇṇanāmē lōhiyavaṇṇanāmē hāliddavaṇṇanāmē sukkilavaṇṇanāmē sē taṁ vaṇṇanāmē. sē kiṁ taṁ gandhanāmē? gandhanāmē duvihē taṁ jahā — subbhigandhanāmē ya dubbhigandhanāmē ya. sē taṁ gandhanāmē. sē kiṁ taṁ rasanāmē? rasanāmē pañcavihē pannattaṁ taṁ jahā — tittarasanāmē kaḍuyarasanāmē kasāyarasanāmē ambilarasanāmē mahurasanāmē, sē taṁ rasanāmē. sē kiṁ taṁ phāsanāmē? phāsanāmē aṭṭhavihē pannattē taṁ jahā — kakkhaḍaphāsanāmē maüyaphāsanāmē garuyaphāsanāmē lahuyaphāsanāmē sītaphāsanāmē usiṇaphāsanāmē niddhaphāsanāmē lukkhaphāsanāmē, sē taṁ phāsanāmē. sē kiṁ taṁ saṇṭhāṇanāmē? saṇṭhāṇanāmē pañcavihē pannattē taṁ jahā —parimaṇḍalasaṇṭhāṇanāmē vaṭṭasaṇṭhāṇanāmē taṁsasaṇṭhāṇanāmē caüraṁsasaṇṭhāṇanāmē āyatasaṇṭhāṇanāmē, sē taṁ saṇṭhāṇanāmē. sē taṁ guṇanāmē.</p>
	<p>sē kiṁ taṁ pajjavanāmē? pajjavanāmē anēgavihē pannattē taṁ jahā —ēgaguṇakālaē duguṇakālaē tiguṇakālaē jāva dasaguṇakālaē saṅkhējjaguṇakālaē asaṅkhējjaguṇakālaē anantaguṇakālaē ēvaṁ nīla-lōhiya-hālidda-sukkilā vi bhāṇiyavvā. ēgaguṇasubbhigandhē duguṇasubbhigandhē tiguṇasubbhigandhē jāva anantaguṇasubbhigandhē ēvaṁ dubbhigandhō vi bhāṇiyavvō. ēgaguṇatittē jāva anantaguṇatittē ēvaṁ kaḍuya-kasāya-ambila-mahurā vi bhāṇiyavvā. ēgaguṇakakkhaḍē jāva anantaguṇakakkhaḍē, ēvaṁ maüya-garuya-lahuya-sīta-usiṇa-niddha-lukkhā vi bhāṇiyavvā, sē taṁ pajjavanāmē.</p>
      </div>
      <div type="section" n="152">
	<lg n="152">
	  <l>taṁ puṇa nāmaṁ tivihaṁ itthī purisaṁ napuṁsagaṁ cēva</l>
	  <l>ēēsiṁ tiṇhampi ya antaṁmi parūvaṇaṁ vōcchaṁ</l>
	</lg>
      </div>
      <div type="section" n="153">
	<lg n="153">
	  <l>tattha purisassa antā ā ī ū ō havanti cattāri</l>
	  <l>tē cēva itthiyāē havanti ōkāraparihīṇā</l>
	</lg>
      </div>
      <div type="section" n="154">
	<lg n="154">
	  <l>aṁ tiya iṁ tiya uṁ tiya antā u napuṁsagassa bōddhavvā</l>
	  <l>ēēsiṁ tiṇhampi ya vōcchāmi nidaṁsaṇē ēttō</l>
	</lg>
      </div>
      <div type="section" n="155">
	<lg n="155">
	  <l>ākārantō rāyā īkārantō girī ya siharī ya</l>
	  <l>ūkārantō viṇhū dumō ōantō u purisāṇaṁ</l>
	</lg>
      </div>
      <div type="section" n="156">
	<lg n="156">
	  <l>ākārantā mālā īkārantā sirī ya lacchī ya</l>
	  <l>ūkārantā jambū vahū ya antā u itthīṇaṁ</l>
	</lg>
      </div>
      <div type="section" n="157">
	<lg n="157">
	  <l>aṅkārantaṁ dhannaṁ iṅkārantaṁ napuṁsagaṁ acchiṁ</l>
	  <l>uṅkārantaṁ pīluṁ mahuṁ ca antā napuṁsāṇaṁ</l>
	</lg>
      </div>
      <div type="section" n="158">
	<p>sē taṁ tināmē.</p>
      </div>
      <div type="section" n="159">
	<p>sē kiṁ taṁ caünāmē? caünāmē caüvvihē pannattē taṁ jahā — āgamēṇaṁ lōvēṇaṁ payaīē vigārēṇaṁ sē kiṁ taṁ āgamēṇaṁ? āgamēṇaṁ-padmāni payāṁsi kuṇḍāni, sē taṁ āgamēṇaṁ. sē kiṁ taṁ lōvēṇaṁ? lōvēṇaṁ-tē atra tē'tra paṭō atra paṭō'tra ghaṭō atra ghaṭō'tra rathō atra rathō'tra sē taṁ lōvēṇaṁ. sē kiṁ taṁ payaīē ? payaīē-agnī ēttaü paṭū imaü śālē ētē mālē imē, sē taṁ payaīē. sē kiṁ taṁ vigārēṇaṁ? vigārēṇaṁ — daṇḍasya agraṁ daṇḍāgraṁ sā āgatā sāgatā dadhi idaṁ dadhīdaṁ nadī īhatē nadīhatē madhu udakaṁ madhūdakaṁ vadhū ūhatē vadhūhatē, sē taṁ vigārēṇaṁ, sē taṁ caünāmē.</p>
      </div>
      <div type="section" n="160">
	<p>sē kiṁ taṁ pañcanāmē? pañcanāmē pañcavihē pannattē, taṁ jahā – nāmikaṁ, naïpātikaṁ ākhyātikaṁ aüpasagikaṁ miśraṁ. aśva iti nāmikaṁ khalviti naïpātikaṁ dhāvatītyākhyātikaṁ parītyaüpasargikaṁ saṁyata iti miśraṁ, sē taṁ pañcanāmē.</p>
      </div>
      <div type="section" n="161">
	<p>sē kiṁ taṁ chanāmē? chanāmē chavvihē pannattē taṁ jahā — udaïē uvasamiē khaïē khaōvasamiē pāriṇāmiē sannivāiē. sē kiṁ taṁ udaïē? udaïē duvihē pannattē taṁ jahā — udaē ya udayanipphannē ya, sē kiṁ taṁ udaē? udaē- aṭṭhaṇhaṁ kammapayaḍīṇaṁ udaēṇaṁ, sē taṁ udaē. sē kiṁ taṁ udayanipphannē? udayanipphannē duvihē pannattē taṁ jahā — jīvōdayanipphannē ya ajīvōdayanipphannē ya. sē kiṁ taṁ jīvōdayanipphannē? jīvōdayanipphannē anēgavihē pannattē taṁ jahā — nēraïē tirikkhajōṇiē maṇussē dēvē puḍhavikāiē jāva tasakāiē kōhakasāī jāva lōbhakasāī itthivēē purisavēē napuṁsagavēē kaṇhalēsē jāva sukkalēsē micchadiṭṭhī aviraē asaṇṇī annāṇī āhāraē chaümatthē sajōgī saṁsāratthē asiddhē akēvalī, sē taṁ jīvōdayanipphannē. </p>
	<p>sē kiṁ taṁ ajīvōdayanipphannē? ajīvōdayanipphannē anēgavihē pannattē taṁ jahā —ōrāliyaṁ vā sarīraṁ ōrāliyasarīrapaōgapariṇāmiya vā davvaṁ vēuvviyaṁ vā sarīraṁ vēuvviyasarīrapaōgapariṇāmiyaṁ vā davvaṁ, ēvaṁ āhārayaṁ sarīraṁ tēyagaṁ sarīraṁ kammayaṁ sarīraṁ ca bhāṇiyavvaṁ. paōgapariṇāmiē vaṇṇē gandhē rasē phāsē, sē taṁ ajīvōdayanipphannē, sē taṁ udayanipphannē, sē taṁ udaïē. </p>
	<p>sē kiṁ taṁ uvasamiē? uvasamiē duvihē pannattē taṁ jahā — uvasamē ya uvasamanipphannē ya. sē kiṁ taṁ uvasamē? uvasamē-mōhaṇijjassa kammassa uvasamēṇaṁ, sē taṁ uvasamē. sē kiṁ taṁ uvasamanipphannē? uvasamanipphannē anēgavihē pannattē taṁ jahā — uvasantakōhē uvasantamāṇē uvasantamāē uvasantalōbhē uvasantapējjē uvasantadōsē uvasantadaṁsaṇamōhaṇijjē uvasanta-carittamōhaṇijjē uvasamiyā sammattaladdhī uvasamiyā carittaladdhī uvasantakasāyachaümatthavīyarāgē, sē taṁ uvasama-nipphannē, sē taṁ uvasamiē.</p>
	<p>sē kiṁ taṁ khaïē? duvihē pannattē taṁ jahā khaē ya khayanipphannē ya. sē kiṁ taṁ khaē khaēaṭṭhaṇhaṁ kammapayaḍīṇaṁ khaēṇaṁ, sē taṁ khaē. sē kiṁ taṁ khayanipphannē? khayanipphannē anēgavihē pannattē taṁ jahā — uppannanāṇadaṁsaṇadharē arahā jiṇē kēvalī khīṇaābhiṇibōhiyanāṇāvaraṇē khīṇasuyanāṇāvaraṇē khīṇaōhi-nāṇāvaraṇē khīṇamaṇapajjavanāṇāvaraṇē khīṇakēvalanāṇāvaraṇē anāvaraṇē nirāvaraṇē khīṇāvaraṇē nāṇāvaraṇijja-kammavippamukkē, kēvaladaṁsī savvadaṁsī khīṇaniddē khīṇaniddāniddē khīṇapayalē khīṇapayalāpayalē khīṇathīṇagiddhī khīṇacakkhudaṁsaṇāvaraṇē khīṇaacakkhudaṁsaṇāvaraṇē khīṇaōhidaṁsaṇāvaraṇē khīṇakēvaladaṁsaṇāvaraṇē anāvaraṇē nirāvaraṇē khīṇāvaraṇē darisaṇāvaraṇijjakammavippamukkē khīṇasāyavēyaṇijjē khīṇaasāya-vēyaṇijjē avēyaṇē nivvēyaṇē khīṇavēyaṇē subhāsubhavēyaṇijjakammavippamukkē, khīṇakōhē khīṇamāṇē khīṇamāē khīṇalōhē khīṇa-pējjē khīṇadōsē khīṇadaṁsaṇamōhaṇijjē khīṇacarittamōha0 amōhē nimmōhē khīṇamōhē mōhaṇijja kammavippamukkē, khīṇanēraïyāuē khīṇatirikkhajōṇiyāuē khīṇamaṇussāuē khīṇadēvāuē aṇāuē nirāuē khīṇāuē āukammavippamukkē, gaï-jāi-sarīraṅgōvaṅga-bandhaṇa-saṅghāyaṇa-saṅghayaṇa-saṇṭhāṇa-anēgabondivinda-saṅghāyavippamukkē khīṇasubhanāmē khīṇaasubhanāmē anāmē ninnāmē khīṇanāmē subhāsubhanāma-kammavippamukkē, khīṇaüccāgōē khīṇanīyāgōē agōē nigōē khīṇagōē subhāsubhagōttakammavippamukkē, khīṇadānantarāē khīṇalābhantarāē khīṇabhōgantarāē khīṇaüvabhōgantarāē khīṇavīriyantarāē anantarāē nirantarāē khīṇantarāē antarāya-kammavippamukkē, siddhē buddhē muttē parinivvuḍē antagaḍē savvadukkhappahīṇē, sē taṁ khayanipphannē. sē taṁ khaïē.</p>
	<p>sē kiṁ taṁ khaōvasamiē? khaōvasamiē duvihē pannattē taṁ jahā — khaōvasamē ya khaōvasama-nipphanē ya. sē kiṁ taṁ khaōvasamē? khaōvasamē caüṇhaṁ ghāikammāṇaṁ khaōvasamēṇaṁ nāṇāvaraṇijjassa daṁsaṇāvaraṇijjassa mōhaṇijjassa antarāyassa khaōvasamēṇaṁ, sē taṁ khaōvasamē. sē kiṁ taṁ khaōvasama-nipphannē? khaōvasama-nipphannē anēgavihē pannattē taṁ jahā — khaōvasamiyā ābhinibōhiyanāṇaladdhīkhaōvasamiyā jāva maṇapajjavanāṇaladdhīkhaōvasamiyā maïannāṇaladdhīkhaōvasamiyā suyaannāṇa khaōvasamiyā vibhaṅganāṇa khaōvasamiyā, cakkhudaṁsaṇa laddhi khaōvasamiyā acakkhudaṁsaṇaladdhī khaōvasamiyā ōhidaṁsaṇaladdhīkhaōvasamiyā, sammadaṁsaṇaladdhīkhaōvasamiyā micchā-daṁsaṇaladdhīkhaōvasamiyā sammamicchā-daṁsaṇaladdhīkhaōvasamiyā, sāmāiyacarittaladdhīkhaōvasamiyā chēdōvaṭṭhāvaṇa-carittaladdhīkhaōvasamiyā parihāra-visuddhiyacarittaladdhī khaōvasamiyā suhumasamparāyacarittaladdhī khaōvasamiyā carittācarittaladdhī khaōvasamiyā, dānaladdhīkhaōvasamiyā lābhaladdhīkhaōvasamiyā bhōgaladdhīkhaōvasamiyā uvabhōgaladdhīkhaōvasamiyā vīriya-laddhīkhaōvasamiyā bālavīriyaladdhīkhaōvasamiyā paṇḍiyavīriyaladdhīkhaōvasamiyā bālapaṇḍiyavīriyaladdhīkha-ōvasamiyā, sōindiyaladdhīkhaōvasamiyā jāva phāsindiyaladdhī khaōvasamiē āyāradharēkhaōvasamiē sūyagaḍa-dharēkhaōvasamiē jāva diṭṭhivāyadharēkhaōvasamiē, navapuvvīkhaōvasamiē jāva caüddasapuvvīkhaōvasamiē, gaṇīkhaōvasamiē vāyaē, sē taṁ khaōvasamanipphannē. sē taṁ khaōvasamiē.</p>
	<p>sē kiṁ taṁ pāriṇāmiē? pāriṇāmiē duvihē pannattē taṁ jahā — sāipāriṇāmiē ya anāi-pāriṇāmiē ya. sē kiṁ taṁ sāi-pāriṇāmiē? sāipāriṇāmiē anēgavihē pannattē taṁ jahā —</p>
      </div>
      <div type="section" n="162">
	<lg n="162">
	  <l>juṇṇasurā juṇṇagulō juṇṇadhayaṁ juṇṇatandulā cēva</l>
	  <l>abbhā ya abbharukkhā sañjhā gandhavvanagarā ya</l>
	</lg>
      </div>
      <div type="section" n="163">
	<p>ukkāvāyā disādāhā gajjiyaṁ vijjū nigghāyā jūvayā jakkhālittā dhūmiyā mahiyā rayugghāō candōvarāgā sūrōvarāgā candaparivēsā sūraparivēsā paḍicandā paḍisūrā indadhanū udagamacchā kavihasiyā amōhā vāsā vāsadharā gāmā nagarā dharā pavvattā pāyālā bhavanā nirayā rayaṇappabhā jāva tamatamā sōhammē jāva accuē gēvējjē anuttarē īsippabbhārā paramāṇupōggalē dupaēsiē jāva anantapaēsiē, sē taṁ sāipāriṇāmiē. sē kiṁ taṁ anāi-pāriṇāmiē? anāi-pāriṇāmiē dhammatthikāē adhammatthikāē āgāsatthikāē jīvatthikāē pōggalatthikāē addhāsamaē lōē alōē jāva jīvā ajīvā bhavasiddhiyā abhavasiddhiyā, sē taṁ anāi-pāriṇāmiē, sē taṁ pāriṇāmiē.</p>
	<p>sē kiṁ taṁ sannivāiē? sannivāiē ēēsiṁ cēva udaïya-uvasamiya-khaïya-khaōvasamiya-pāriṇāmiyāṇaṁ bhāvāṇaṁ dugasañjōēṇaṁ tigasañjōēṇaṁ caükkasañjōēṇaṁ pañcagasañjōēṇaṁ jē nipphajjaï savvē tē sannivāiē nāmē, tattha ṇaṁ dasa dugasañjōgā dasa tigasañjōgā pañca caükkasañjōgā ēgē pañcakasañjōgē, tattha ṇaṁ jē tē dasa dugasañjōgā tē ṇaṁ imē- atthi nāmē udaïē uvasamanipphannē atthi nāmē udaïē khayanipphannē atthi nāmē udaïē khaōvasamanipphannē atthi nāmē udaïē pāriṇāmiyanipphannē atthi nāmē uvasamiē khayanipphannē atthi nāmē uvasamiē khaōvasamanipphannē atthi nāmē uvasamiē pāriṇāmiyanipphannē atthi nāmē khaïē khaōvasamanipphannē atthi nāmē khaïē pāriṇāmiya nipphannē atthi nāmē khaōvasamiē pāriṇāmiyanipphannē.</p>
	<p>kayarē sē nāmē udaïē uvasamanipphannē? udaïē tti maṇussē uvasantā kasāyā, ēsa ṇaṁ sē nāmē udaïē uvasamanipphannē, kayarē sē nāmē udaïē khayanipphannē? udaïē tti maṇussē khaïyaṁ sammattaṁ, ēsa ṇaṁ sē nāmē udaïē khayanipphannē, kayarē sē nāmē udaïē khaōvasamanipphannē? udaïē tti maṇussē khaōvasamiyāiṁ indiyāiṁ, ēsa ṇaṁ sē nāmē udaïē khaōvasamanipphannē, kayarē sē nāmē udaïē pāriṇāmiyanipphannē? udaïē tti māṇussē pāriṇāmiē jīvē, ēsa ṇaṁ sē nāmē udaïē pāriṇāmiya-nipphannē, kayarē sē nāmē uvasamiē khayanipphannē? uvasantā kasāyā khaïyaṁ samattaṁ, ēsa ṇaṁ sē nāmē uvasamiē khayanipphaṇaaṇē. kayarē sē nāmē uvasamiē khaōvasamanipphannē? uvasantā kasāyā khaōvasamiyāiṁ indiyāiṁ ēsa ṇaṁ sē nāmē uvasamiē khaōvasamanippaṇṇē, kayarē sē nāmē uvasamiē pāriṇā-miyanipphannē? uvasantā kasāyā pāriṇāmiē jīvē, ēsa ṇaṁ sē nāmē uvasamiē pāriṇāmiyanipphannē.</p>
	<p>kayarē sē nāmē khaïē khaōvasamanipphannē? khaïyaṁ sammattaṁ, khaōvasāmiyāiṁ indiyāiṁ, ēsa ṇaṁ nāmē khaïē-khaōvasama-nipphannē, kayarē sē nāmē khaïē pāriṇāmima nipphannē? khaïyaṁ sammattaṁ pāriṇāmiē jīvē, ēsa ṇaṁ sē nāmē khaïē pāriṇāmiyanipphannē. kayarē sē nāmē khaōvasamiē pāriṇāmiyanipphannē? khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē khaōvasamiē pāriṇāmiyanipphannē. tattha ṇaṁ jētē dasa tigasañjōgā tē ṇaṁ imē- (1) atthi nāmē udaïē uvasamiē khaya-nipphannē (2) atthi nāmē udaïē uvasamiē khaōvasamanipphannē (3) atthi nāmē udaïē uvasamiē pāriṇāmiyanipphannē (4) atthi nāmē udaïē khaïē khaōvasamanipphannē (5) atthi nāmē udaïē khaïē pāriṇāmiyanipphannē (6) atthi nāmē udaïē khaōvasamiē pāriṇāmiyanipphannē (7) atthi nāmē uvasamiē khaïē khaōvasamanipphannē (8) atthi nāmē uvasamiē khaïē pāriṇāmiyanipphannē (9) atthi nāmē uvasamiē khaōvasamiē pāriṇāmiyanipphannē (10) atthi nāmē khaïē khaōvasamiē pāriṇāmiyanipphannē.</p>
	<p>(1) kayarē sē nāmē udaïē uvasamiē khayanipphannē? udaïē tti maṇussē uvasantā kasāyā khaïyaṁ sammattaṁ, ēsa ṇaṁ sē nāmē udaïē uvasamiē khayanipphannē, (2) kayarē sē nāmē udaïē uvasamaïē khaōvasamanipphannē? udaïē tti maṇussē uvasantā kasāyā khaōvasamiyāiṁ indiyāiṁ ēsa ṇaṁ sē nāmē udaïē uvasamiē khaōvasamanipphannē, (3) kayarē sē nāmē udaïē uvasamiē pāriṇāmiyanipphannē? udaïē tti māṇussē uvasantā kasāyā pāriṇāmiē jīvē, ēsa ṇaṁ sē nāmē udaïē uvasamiē pāriṇāmiyanipphannē.</p>
	<p>(4) kayarē sē nāmē udaïē khaïē khaōvasamanipphannē udaïē tti maṇussē khaïyaṁ sammattaṁ khaōvasamiyāiṁ indiyāiṁ, ēsa ṇaṁ sē nāmē udaïē khaïē khaōvasamiē –nipphannē (5)  kayarē nāmē udaïē khaïē pāriṇāmiyanipphannē? udaïē tti maṇussē khaïyaṁ sammattaṁ pāriṇāmiē jīvē, ēsa ṇaṁ sē nāmē udaïē khaïē pāriṇāmiya nipphannē, (6) kayarē sē nāmē udaïē khaōvasamiē pāriṇāmiē nipphannē? udaïē tti māṇussē khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē udaïē khaōvasamiē pāriṇāmiyanipphannē.</p>
	<p>(7) kayarē sē nāmē uvasamiē khaïē khaōvasamiyanipphannē? uvasantā kasāyā khaïyaṁ sammattaṁ khaōvasamiyāiṁ indiyāiṁ, ēsa ṇaṁ sē nāmē uvasamiē khaïē khaōvasamanipphannē (8) kayarē sē nāmē uvasamiē khaïē pāriṇāmiyanipphannē? uvasantā kasāyā khaïyaṁ sammattaṁ pāriṇāmiē jīvē, ēsa ṇaṁ sē nāmē uvasamiē khaïē khaōvasamanipphannē (9) kayarē sē nāmē uvasamiē khaōvasamiē pāriṇāmiyanipphannē? uvasantā kasāyā khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē uvasamiē khaōvasamiē pāriṇāmiyanipphaṇṇaṁ. (10) kayarē sē nāmē khaïē khaōvasamiē pāriṇāmiyanipphannē? khaïyaṁ sammattaṁ khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē khaïē khaōvasamiē pāriṇāmiyanipphannē.</p>
	<p>tattha ṇaṁ jētē pañca caükkasañjōgā tē ṇaṁ imē (1) atthi nāmē udaïē uvasamiē khaïē khaōvasamanipphannē (2) atthi nāmē udaïē uvasamiē khaïē pāriṇāmiyanipphannē (3) atthi nāmē udaïē uvasamiē khaōvasamiē pāriṇāmiyanipphannē (4) atthi nāmē udaïē khaïē khaōvasamiē pāriṇāmiyanipphannē (5) atthi nāmē uvasamiē khaïē khaōvasamiē pāriṇāmanipphannē.</p>
	<p>kayarē sē nāmē udaïē uvasamiē khaïē khaōvasamanipphannē? udaïē tti maṇussē uvasantā kasāyā khaïyaṁ sammattaṁ khaōvasamiyāiṁ indiyāiṁ, ēsa ṇaṁ sē nāmē udaïē uvasamiē khaïē khaōvasamiē pāriṇāmiyanipphannē. (2) kayarē sē nāmē udaïē uvasamiē khaïē pāriṇāmiya nipphannē? udaïē tti maṇussē uvasantā kasāyā khaïyaṁ sammattaṁ pāriṇāmiē jīvē, ēsa ṇaṁ sē nāmē udaïē uvasamiē khaïē pāriṇāmianipphannē. (3) kayarē sē nāmē udaïē uvasamiē khaōvasamiē pāriṇāmiyanipphannē? udaïē tti maṇussē uvasantā kasāyā khaōvasamiāiṁ indiyāiṁ pāriṇāmiē jīvē, ēsa ṇaṁ sē nāmē udaïē uvasamiē khaōvasamiē pāriṇāmiyanipphannē. (4) kayarē sē nāmē udaïē khaïē khaōvasamiē pāriṇāmiya-nipphannē ? udaïē tti maṇussē khaïyaṁ sammattaṁ khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē udaïē khaïē khaōvasamiē pāriṇāmiyanipphaṇē. (5) kayarē sē nāmē uvasamiē khaïē khaōvasamiē pāriṇāmiya-nipphannē? uvasantā kasāyā khaïyaṁ sammattaṁ khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē uvasamiē khaïē khaōvasamiē pāriṇāmiyanipphannē.</p>
	<p>tattha ṇaṁ jē sē ēkkē pañcagasañjōē sē ṇaṁ imē atthi nāmē udaïē uvasamiē khaïē khaōvasamiē pāriṇāmiyanipphannē. kayarē sē nāmē udaïē jāva pāriṇāmiyanipphannē? udaïē tti maṇussē uvasantā kasāyā khaïyaṁ samattaṁ khaōvasamiyāiṁ indiyāiṁ pāriṇāmiē jīvē, ēsa ṇaṁ sē nāmē udaïē jāva pāriṇāmiyanipphannē, sē taṁ sannivāiē sē taṁ chanāmē.</p>
      </div>
      <div type="section" n="164">
	<p>sē kiṁ taṁ sattanāmē? sattanāmē- satta sarā pannattā taṁ jahā —</p>
      </div>
      <div type="section" n="165">
	<lg n="165">
	  <l>sajjē risabhē gandhārē majjhimē pañcamē sarē</l>
	  <l>dhēvaē cēva nēsāē sarā satta viyāhiyā</l>
	</lg>
      </div>
      <div type="section" n="166">
	<p>ēēsiṁ ṇaṁ sattaṇhaṁ sarāṇaṁ satta saraṭṭhāṇā pannattā taṁ jahā —</p>
      </div>
      <div type="section" n="167">
	<lg n="167">
	  <l>sajjaṁ ca aggajīhāē urēṇa risabhaṁ saraṁ</l>
	  <l>kaṇṭhuggaēṇa gandhāraṁ majjhajīhāē majjhimaṁ</l>
	</lg>
      </div>
      <div type="section" n="168">
	<lg n="168">
	  <l>nāsāē pañcamaṁ būyā dantōṭṭhēṇaṁ ya dhēvataṁ</l>
	  <l>bhamuhakkhēvēṇa nēsāhaṁ saraṭṭhāṇā viyāhiyā</l>
	</lg>
      </div>
      <div type="section" n="169">
	<p>satta sarā jīvanissiyā pannattā taṁ jahā —</p>
      </div>
      <div type="section" n="170">
	<lg n="170">
	  <l>sajjaṁ ravaï mayūrō kukkuḍō risabhaṁ saraṁ</l>
	  <l>haṁsō ravaï gandhāraṁ majjhimaṁ tu gavēlagā</l>
	</lg>
      </div>
      <div type="section" n="171">
	<lg n="171">
	  <l>aha kusumasambhavē kālē kōilā pañcamaṁ saraṁ</l>
	  <l>chaṭṭhaṁ ca sārasā kuñcā nēsāyaṁ sattamaṁ gaō</l>
	</lg>
      </div>
      <div type="section" n="172">
	<p>satta sarā ajīnissiyā pannattā taṁ jahā —</p>
      </div>
      <div type="section" n="173">
	<lg n="173">
	  <l>sajjaṁ ravaï muyaṅgō gōmuhī risabhaṁ saraṁ</l>
	  <l>saṅkhō ravaï gandhāraṁ majjhimaṁ puṇa jhallarī</l>
	</lg>
      </div>
      <div type="section" n="174">
	<lg n="174">
	  <l>caücalaṇapaïṭṭhāṇā gōhiyā pañcamaṁ saraṁ</l>
	  <l>āḍambarō dhēvaïyaṁ mahābhērī ya sattamaṁ</l>
	</lg>
      </div>
      <div type="section" n="175">
	<p>ēēsi ṇaṁ sattaṇhaṁ sarāṇaṁ satta saralakkhaṇā pannattā taṁ jahā —</p>
      </div>
      <div type="section" n="176">
	<lg n="176">
	  <l>sajjēṇa lahaï vittiṁ kayaṁ ca na vinassaï</l>
	  <l>gāvō puttā ya mittā ya nārīṇaṁ hōī vallahō</l>
	</lg>
      </div>
      <div type="section" n="177">
	<lg n="177">
	  <l>risabhēṇa u ēsajjaṁ sēnāvaccaṁ dhanāni ya</l>
	  <l>vatthagandhamalaṅkāraṁ itthīō sayaṇāṇi ya</l>
	</lg>
      </div>
      <div type="section" n="178">
	<lg n="178">
	  <l>gandhārē gītajuttiṇṇā vijjavittī kalāhiyā</l>
	  <l>havanti kaïṇō paṇṇā jē annē satthapāragā</l>
	</lg>
      </div>
      <div type="section" n="179">
	<lg n="179">
	  <l>majjhimasaramantā u havanti suhajīviṇō</l>
	  <l>khāyaī piyaī dēī majjhimasaramassiō</l>
	</lg>
      </div>
      <div type="section" n="180">
	<lg n="180">
	  <l>pañcamasaramantā u havanti puhavīpatī</l>
	  <l>sūrā saṅgahakattārō anēgagaṇanāyagā</l>
	</lg>
      </div>
      <div type="section" n="181">
	<lg n="181">
	  <l>dhēvayasaramantā u havanti duhajīviṇō</l>
	  <l>sāuṇiyā vāuriyā sōyariyā macchabandhā ya</l>
	</lg>
      </div>
      <div type="section" n="182">
	<lg n="182">
	  <l>nēsāyasaramantā u havanti kalahakāragā</l>
	  <l>jaṅghācarā lēhavāhā hiṇḍagā bhāravāhagā</l>
	</lg>
      </div>
      <div type="section" n="183">
	<p>ēēsiṁ ṇaṁ sattaṇhaṁ sarāṇaṁ taō gāmā pannattā taṁ jahā — sajjagāmē majjhimagāmē gandhāragāmē. sajjagāmassa ṇaṁ satta mucchaṇāō pannattāō taṁ jahā —</p>
      </div>
      <div type="section" n="184">
	<lg n="184">
	  <l>maṅgī kōravvīyā harīyā rayaṇī ya sārakantā ya</l>
	  <l>chaṭṭhī ya sārasī nāma suddhasajjā ya sattamā</l>
	</lg>
      </div>
      <div type="section" n="185">
	<p>majjhimagāmassa ṇaṁ satta mucchaṇāō pannattāō taṁ jahā —</p>
      </div>
      <div type="section" n="186">
	<lg n="186">
	  <l>uttaramandā rayaṇī uttarā uttarāyatā</l>
	  <l>samōkkantā ya sōvīrā abhiruvā hōi sattamā</l>
	</lg>
      </div>
      <div type="section" n="187">
	<p>gandhāragāmassa ṇaṁ satta mucchaṇāō pannattāō taṁ jahā —</p>
      </div>
      <div type="section" n="188">
	<lg n="188">
	  <l>nandī ya khuḍḍiyā pūrimā ya caütthī ya suddhagandhārā</l>
	  <l>uttaragandhārā vi ya pañcamiyā havaï mucchā u</l>
	</lg>
      </div>
      <div type="section" n="189">
	<lg n="189">
	  <l>suṭṭhuttaramāyāmā sā chaṭṭhī savvaō u nāyavvā</l>
	  <l>aha uttarāyatā kōḍimā ya sā sattamī mucchā</l>
	</lg>
      </div>
      <div type="section" n="190">
	<lg n="190">
	  <l>satta sarā kaō havanti? gīyassa kā havaï jōṇī?</l>
	  <l>kaïsamayā ūsāsā? kaï vā gīyassa āgārā?</l>
	</lg>
      </div>
      <div type="section" n="191">
	<lg n="191">
	  <l>satta sarā nābhīō havanti gīyaṁ ca ruiyajōṇī</l>
	  <l>pāyasamā ūsāsā tinni ya gīyassa āgārā</l>
	</lg>
      </div>
      <div type="section" n="192">
	<lg n="192">
	  <l>āimiu ārabhantā samuvvahantā ya majjhayāraṁmi</l>
	  <l>avasānē ya ujjhantā tinni vi gīyassa āgārā</l>
	</lg>
      </div>
      <div type="section" n="193">
	<lg n="193">
	  <l>chaddōsē aṭṭhaguṇē tinni ya vittāiṁ dōnni bhaṇitīō</l>
	  <l>jō nāhī sō gāhii susikkhiō raṅgamajjhaṁmi</l>
	</lg>
      </div>
      <div type="section" n="194">
	<lg n="194">
	  <l>bhīyaṁ duyamuppicchaṁ uttālaṁ ca kamasō muṇēyavvaṁ</l>
	  <l>kākassaramaṇuṇāsaṁ chaddōsā honti gīyassa</l>
	</lg>
      </div>
      <div type="section" n="195">
	<lg n="195">
	  <l>puṇṇaṁ rattaṁ ca alaṅkiyaṁ ca vattaṁ ca tahēva mavighuṭṭhaṁ</l>
	  <l>mahuraṁ samaṁ sulaliyaṁ aṭṭha guṇā honti gēyassa</l>
	</lg>
      </div>
      <div type="section" n="196">
	<lg n="196">
	  <l>ura-kaṇṭha-sira-visuddhaṁ ca gijjantē maüya-ribhiya-padabaddhaṁ</l>
	  <l>samatālapadukkhēvaṁ sattassarasībharaṁ gīyaṁ</l>
	</lg>
      </div>
      <div type="section" n="197">
	<lg n="197">
	  <l>akkharasamaṁ padasamaṁ tālasamaṁ layasamaṁ ca gēhasamaṁ</l>
	  <l>nissasiussasiyasamaṁ sañcārasamaṁ sarā satta</l>
	</lg>
      </div>
      <div type="section" n="198">
	<lg n="198">
	  <l>niddōsaṁ sāravantaṁ ca hēujuttamalaṅkiyaṁ</l>
	  <l>uvanīyaṁ sōvayāraṁ ca miyaṁ mahuramēva ya</l>
	</lg>
      </div>
      <div type="section" n="199">
	<lg n="199">
	  <l>samaṁ addhasamaṁ cēva savvattha visamaṁ ca jaṁ</l>
	  <l>tinni vittappayārāiṁ caütthaṁ nōvalabbhaī</l>
	</lg>
      </div>
      <div type="section" n="200">
	<lg n="200">
	  <l>sakkayā pāyayā cēva bhaṇitīō honti dōnni vi</l>
	  <l>saramaṇḍalaṁmi gijjantē pasatthā isibhāsiyā</l>
	</lg>
      </div>
      <div type="section" n="201">
	<lg n="201">
	  <l>kēsī gāyaï mahuraṁ kēsī gāyaï kharaṁ ca rukkhaṁ ca</l>
	  <l>kēsī gāyaï caüraṁ kēsīya vilambiyaṁ dutaṅkēsī? vissaraṁ puṇa kērisī?</l>
	</lg>
      </div>
      <div type="section" n="202">
	<lg n="202">
	  <l>sāmā gāyaï mahuraṁ kālī gāyaï kharaṁ ca rukkhaṁ ca</l>
	  <l>gōrī gāyaï caüraṁ kāṇāya vilambiyaṁ dutaṁ mandā, vissaraṁ puṇa piṅgalā</l>
	</lg>
      </div>
      <div type="section" n="203">
	<lg n="203">
	  <l>satta sarā taō gāmā mucchaṇā ēgavīsaī</l>
	  <l>tāṇā ēgūṇapannāsaṁ samattaṁ saramaḍalaṁ</l>
	</lg>
      </div>
      <div type="section" n="204">
	<p>sē taṁ sattanāmē.</p>
      </div>
      <div type="section" n="205">
	<p>sē kiṁ taṁ aṭṭhanāmē? aṭṭhavihā vayaṇavibhattī pannattā taṁ jahā —</p>
      </div>
      <div type="section" n="206">
	<lg n="206">
	  <l>niddēsē paḍhamā hōi bitiyā uvaēsaṇē</l>
	  <l>taïyā karaṇaṁmi kayā caütthī sampayāvaṇē</l>
	</lg>
      </div>
      <div type="section" n="207">
	<lg n="207">
	  <l>pañcamī ya avāyāṇē chaṭṭhī sassāmivāyaṇē</l>
	  <l>sattamī sannihāṇatthē aṭṭhamāmantaṇī bhavē</l>
	</lg>
      </div>
      <div type="section" n="208">
	<lg n="208">
	  <l>tattha paḍhamā vibhattī niddēsē sō imō ahaṁ va tti</l>
	  <l>biiyā puṇa uvaēsē bhaṇa kuṇasu imaṁ va taṁ va tti</l>
	</lg>
      </div>
      <div type="section" n="209">
	<lg n="209">
	  <l>taïyā karaṇaṁmi kayā bhaṇiyaṁ va kayaṁ va tēṇa va maē vā</l>
	  <l>handi namō sāhāē havaï caütthī payāṇaṁmi</l>
	</lg>
      </div>
      <div type="section" n="210">
	<lg n="210">
	  <l>avaṇaya gēṇha ya ēttō itō vā pañcamī avāyāṇē</l>
	  <l>chaṭṭhī tassa imassa va gayassa vā sāmisambandhē</l>
	</lg>
      </div>
      <div type="section" n="211">
	<lg n="211">
	  <l>havaï puṇa sattamī taṁ imaṁmi ādhārakālabhāvē ya</l>
	  <l>āmantaṇī bhavē aṭṭhamī u jaha hē juvāṇa tti</l>
	</lg>
      </div>
      <div type="section" n="212">
	<p>sē taṁ aṭṭhanāmē.</p>
      </div>
      <div type="section" n="213">
	<p>sē kiṁ taṁ navanāmē? navanāmē nava kavvarasā pannattā taṁ jahā —</p>
      </div>
      <div type="section" n="214">
	<lg n="214">
	  <l>vīrō siṅgārō abbhuō ya rōddō ya hōi bōdhavvō</l>
	  <l>vēlaṇaō bībhacchō hāsō kaluṇō pasantō ya</l>
	</lg>
      </div>
      <div type="section" n="215">
	<lg n="215">
	  <l>tattha pariccāyaṁmi ya tavacaraṇē sattujaṇavināsē ya</l>
	  <l>aṇaṇusaya-dhiti-parakkamaliṅgō vīrō rasō hōi</l>
	</lg>
      </div>
      <div type="section" n="216">
	<lg n="216">
	  <l>sō nāma mahāvīrō jō rajjaṁ payahiūṇa pavvaïō</l>
	  <l>kāma-kōha-mahāsattu-pakkhanigghāyaṇaṁ kuṇaï</l>
	</lg>
      </div>
      <div type="section" n="217">
	<lg n="217">
	  <l>siṅgārō nāma rasō ratisañjōgābhilāsasañjaṇaṇō</l>
	  <l>maṇḍaṇa-vilāsa-bibbō ahāsalīlāramaṇa liṅgō</l>
	</lg>
      </div>
      <div type="section" n="218">
	<lg n="218">
	  <l>mahuraṁ vilāsa-laliyaṁ hiyayummādaṇakaraṁ juvāṇāṇaṁ</l>
	  <l>sāmā sadduddāmaṁ dāētī mēhalādāmaṁ</l>
	</lg>
      </div>
      <div type="section" n="219">
	<lg n="219">
	  <l>vimhayakarō apuvvō 'nubhūyapuvvō ya jō rasō hōi</l>
	  <l>harisavisāyuppattilakkhaṇō abbhuō nāma</l>
	</lg>
      </div>
      <div type="section" n="220">
	<lg n="220">
	  <l>abbhutaramiha ēttō annaṁ kiṁ atthi jīvalōgaṁmi</l>
	  <l>jaṁ jinavayaṇē atthā tikālajuttā vi najjanti?</l>
	</lg>
      </div>
      <div type="section" n="221">
	<lg n="221">
	  <l>bhayajaṇaṇarūva saddandhakāra-cintā kahāsamuppannō</l>
	  <l>saṁmōha-sambhama-visāya-maraṇiliṅgō rasō rōddō</l>
	</lg>
      </div>
      <div type="section" n="222">
	<lg n="222">
	  <l>bhiuḍī-viḍambiyamuhā sandaṭṭhōṭṭha iya ruhiyaramōkiṇṇō</l>
	  <l>haṇasi pasuṁ asuranibhō bhīmarasiya aïrōdda rōddō'si</l>
	</lg>
      </div>
      <div type="section" n="223">
	<lg n="223">
	  <l>vinaōvayāra-gujjha gurudāra mērāvaïkkamuppannō</l>
	  <l>vēlaṇaō nāma rasō lajjāsaṅkākaraṇaliṅgō</l>
	</lg>
      </div>
      <div type="section" n="224">
	<lg n="224">
	  <l>kiṁ lōiyakaraṇīō lajjaṇīyataraṁ lajjiyā mōtti</l>
	  <l>vārējjaṁmi gurujanō parivandaï jaṁ bahuppōttaṁ</l>
	</lg>
      </div>
      <div type="section" n="225">
	<lg n="225">
	  <l>asui-kuṇima-duddaṁsaṇa sañjōgabbhāsagandhanipphannō</l>
	  <l>nivvēyavihiṁsālakkhaṇō rasō hōi bībhatthō</l>
	</lg>
      </div>
      <div type="section" n="226">
	<lg n="226">
	  <l>asuimalabhariyanijjhara sabhāvaduggandhi savvakālaṁ pi</l>
	  <l>dhannā u sarīrakaliṁ bahumalakalusaṁ vimucanti</l>
	</lg>
      </div>
      <div type="section" n="227">
	<lg n="227">
	  <l>rūva-vaya-vēsa-bhāsā vivarīyavilambaṇā samuppannō</l>
	  <l>hāsō manappahāsō pagāsaliṅgō rasō hōi</l>
	</lg>
      </div>
      <div type="section" n="228">
	<lg n="228">
	  <l>pāsutta-masīmaṇḍiya paḍibuddha dēyaraṁ palōyantī</l>
	  <l>hī jaha thaṇa-bhara-kampaṇa-paṇamiyamajjhā hasaï sāmā</l>
	</lg>
      </div>
      <div type="section" n="229">
	<lg n="229">
	  <l>piyavippaōga-bandha-vaha vāhi-vinivāya sambhamuppannō</l>
	  <l>sōiya-vilaviya-pavvāya-ruṇṇaliṅgō rasō karūṇō</l>
	</lg>
      </div>
      <div type="section" n="230">
	<lg n="230">
	  <l>pajjhāya-kilāmiyayaṁ bāhāgayapappuyacchiyaṁ bahusō</l>
	  <l>tassa viōgē puttiya! dubbalayaṁ tē muhaṁ jāyaṁ</l>
	</lg>
      </div>
      <div type="section" n="231">
	<lg n="231">
	  <l>niddōsamaṇa-samāhāṇa sambhavō jō pasantabhāvēṇaṁ</l>
	  <l>avikāralakkhaṇō sō rasō pasantō tti nāyavvō</l>
	</lg>
      </div>
      <div type="section" n="232">
	<lg n="232">
	  <l>sabbhāva-nivvigāraṁ uvasanta-pasanta-sōmadiṭṭhīyaṁ</l>
	  <l>hī jaha muṇiṇō sōhaï muhakamalaṁ pīvarasirīyaṁ</l>
	</lg>
      </div>
      <div type="section" n="233">
	<lg n="233">
	  <l>ēē nava kavvarasā battīsadōsavihisamuppannā</l>
	  <l>gāhāhiṁ muṇēyavvā havanti suddhā ya mīsā vā</l>
	</lg>
      </div>
      <div type="section" n="234">
	<p>sē taṁ navanāmē.</p>
      </div>
      <div type="section" n="235">
	<p>sē kiṁ taṁ dasanāmē? dasanāmē dasavihē pannattē taṁ jahā — gōṇṇē nōgōṇṇē āyāṇapaēṇaṁ paḍivakkhapaēṇaṁ pāhaṇṇayāē anāisiddhantēṇaṁ nāmēṇaṁ avayavēṇaṁ sañjōgēṇaṁ pamāṇēṇaṁ.</p>
	<p>sē kiṁ taṁ gōṇṇē? gōṇṇē-khamatīti khamaṇō tavatīti tavaṇō jalatīti jalaṇō pavatīti pavaṇō sē taṁ gōṇṇē. sē kiṁ taṁ nōgōṇṇē? akuntō sakuntō amuggō samuggō amuddō samuddō alālaṁ palālaṁ akuliyā sakuliyā nō palaṁ asatīti palāsō amāivāhaē māivāhaē abīyavāvaē bīyavāvaē nō indaṁ gōvayatīti indagōvaē, sē taṁ nōgēṇṇē. sē kiṁ taṁ āyāṇapaēṇaṁ? āvantī cāuraṅgijjaṁ asaṅkhayaṁ ahātatthijjaṁ addaïjjaṁ jaṇṇaïjjaṁ purisaïjjaṁ ēlaïjjaṁ vīriyaṁ dhammō maggō samōsaraṇaṁ āhattahīyaṁ ganthē jamaīyaṁ sē taṁ āyāṇapaēṇaṁ.</p>
	<p>sē kiṁ taṁ paḍivakkhapaēṇaṁ? navēsu gāmāgara-nagara khēḍa-kabbaḍa-maḍamba-dōṇamuha-paṭṭaṇāsama-saṁvāha-sannivēsēsu saṁnivissamāṇēsu asivā sivā aggī sīyalō visaṁ mahuraṁ kallālagharēsu ambilaṁ sāuyaṁ jē rattaē sē alattaē jē lāuē sē alāuē jē subhaē sē kusumbhaē ālavantē vivalīyabhāsaē, sē taṁ paḍivakkhapaēṇaṁ. sē kiṁ taṁ pāhaṇṇayāē? asōgavanē sattavaṇṇavanē campagavanē cūyavanē nāgavanē punnāgavanē ucchuvanē dakkhavanē sālavanē, sē taṁ pāhaṇṇayāē. sē kiṁ taṁ anāisiddhantēṇaṁ? dhammatthikāē jāva addhāsamaē, sē taṁ anāisiddhantēṇaṁ. sē kiṁ taṁ nāmēṇaṁ? nāmēṇaṁ piupiyāmahassa nāmēṇaṁ unnāmiyaē, sē taṁ nāmēṇaṁ, sē kiṁ taṁ avayavēṇaṁ?</p>
      </div>
      <div type="section" n="236">
	<lg n="236">
	  <l>siṅgī sihī visāṇī dāḍhī pakkhī khurī nahī vālī</l>
	  <l>dupaya caüppaya bahupaya naṅgūlī kēsarī kakuhī</l>
	</lg>
      </div>
      <div type="section" n="237">
	<lg n="237">
	  <l>pariyarabandhēṇa bhaḍaṁ jāṇējjā mahiliyaṁ nivasaṇēṇaṁ</l>
	  <l>sitthēṇaṁ dōṇapāyaṁ kaviṁ ca ēgāē gāhāē</l>
	</lg>
      </div>
      <div type="section" n="238">
	<p>sē taṁ avayavēṇaṁ. sē kiṁ taṁ sañjōgēṇaṁ? sañjōgē caüvvihē pannattē taṁ jahā — davvasañjōgē khēttasañjōgē kālasañjōgē bhāvasañjōgē. sē kiṁ taṁ davvasañjōgē? davvasañjōgē tivihē pannattē taṁ jahā —sacittē acittē mīsaē. sē kiṁ taṁ sacittē? sacittē-gōhiṁ gōmiē mahisīhiṁ māhisiē ūraṇīhiṁ ūraṇiē uṭṭīhiṁ uṭṭīvālē, sē taṁ sacittē. sē kiṁ taṁ acittē? acittē chattēṇaṁ chattī daṇḍēṇa daṇḍī paḍēṇa paḍī ghaḍēṇa ghaḍī kaḍēṇa kaḍī, sē taṁ acittē. sē kiṁ taṁ mīsaē? mīsaē halēṇaṁ hāliē sagaḍēṇaṁ sāgaḍiē rahēṇaṁ rahaē nāvāē nāviē, sē taṁ mīsaē. sē taṁ davvasañjōgē. </p>
	<p>sē kiṁ taṁ khēttasañjōgē? khēttasañjōgē bhārahē ēravaē hēmavaē hēraṇṇavaē harivāsaē rammagavāsaē dēvarakuruē uttarakuruē puvvavidēhaē avaravidēhaē ahavā māgahaē mālavaē sōraṭṭhaē marahaṭṭhaē kōṅkaṇaē kōsalaē, sē taṁ khēttasañjōgē. </p>
	<p>sē kiṁ taṁ kālasañjōgē? kālasañjōgē susama-susamaē susamaē susama-dūsamaē dūsama-susamaē dūsamaē dūsamadūsamaē ahavā pāusaē vāsārattaē saradaē hēmantaē vasantaē gimhaē, sē taṁ kālasañjōgē. </p>
	<p>sē kiṁ taṁ bhāvasañjōgē? bhāvasañjōgē duvihē pannattē taṁ jahā — pasatthē ya apasatthē ya, sē kiṁ taṁ pasatthē? pasatthē nāṇēṇaṁ nāṇī daṁsaṇēṇaṁ daṁsaṇī carittēṇaṁ carittī, sē taṁ pasatthē. sē kiṁ taṁ apasatthē? apasatthē kōhēṇaṁ kōhī māṇēṇaṁ māṇī māyāē māyī lōbhēṇaṁ lōbhī, sē taṁ apasatthē. sē taṁ bhāvasañjōgē, sē taṁ sañjōēṇaṁ.</p>
	<p>sē kiṁ taṁ pamāṇēṇaṁ? pamāṇē caüvvihē pannattē taṁ jahā — nāmappamāṇē ṭhavaṇappamāṇē davvappamāṇē bhāvappamāṇē. sē kiṁ taṁ nāmappamāṇē? nāmappamāṇē jassa ṇaṁ jīvassa vā ajīvassa vā jīvāṇa vā ajīvāṇa vā tadubhayassa va tadubhayāṇa vā pamāṇē tti nāmaṁ kajjaï, sē taṁ nāmappamāṇē. sē kiṁ taṁ ṭhavaṇappamāṇē? ṭhavaṇappamāṇē sattavihē pannattē taṁ jahā :-.</p>
      </div>
      <div type="section" n="239">
	<lg n="239">
	  <l>nakkhatta-dēvaya-kulē pāsaṇḍa-gaṇē ya jīviyāhēuṁ</l>
	  <l>ābhippāiyanāmē ṭhavaṇānāmaṁ tu sattavihaṁ</l>
	</lg>
      </div>
      <div type="section" n="240">
	<p>sē kiṁ taṁ nakkhattanāmē? nakkhattanāmē kattiyāhiṁ jāē-kattiē kattiyādinnē kattiyādhammē kattiyāsammē kattiyādēvē kattiyādāsē kattiyāsēnē kattiyārakkhiē, rōhiṇīhiṁ jāē-rōhiṇiē rōhiṇidinnē rōhiṇidhammē rōhiṇisammē rōhiṇidēvē rōhiṇidāsē rōhiṇisēnē rōhiṇirakkhiē ya ēvaṁ savvanakkhattēsu nāmā bhāṇiyavvā, ēttha saṅgahaṇigāhāō.</p>
      </div>
      <div type="section" n="241">
	<lg n="241">
	  <l>kattiya rōhiṇi migasira addā ya punavvasū ya pussē ya</l>
	  <l>tattō ya assilēsā maghāō dō phagguṇīō ya</l>
	</lg>
      </div>
      <div type="section" n="242">
	<lg n="242">
	  <l>hatthō cittā sātī visāhā taha ya hōi anurāhā</l>
	  <l>jēṭṭhā mūlō puvvāsāḍhā taha uttarā cēva</l>
	</lg>
      </div>
      <div type="section" n="243">
	<lg n="243">
	  <l>abhiī savaṇa dhaṇiṭṭhā satabhisayā dō ya honti bhaddavayā</l>
	  <l>rēvati assiṇi bharaṇi ēsā nakkhattaparivāḍī</l>
	</lg>
      </div>
      <div type="section" n="244">
	<p>sē taṁ nakkhattanāmē. sē kiṁ taṁ dēvayānāmē? dēvayānāmē-aggidēvayāhiṁ jāē-aggiē aggidinnē aggidhammē aggisammē aggidēvē aggidāsē aggisēnē aggirakkhiē ēvaṁ savvanakkhatta-dēvayā-nāmā bhāṇiyavvā, ētthaṁ pi saṅgahaṇigāhāō —</p>
      </div>
      <div type="section" n="245">
	<lg n="245">
	  <l>aggi payāvaï sōmē ruddō aditī bahassaī sappē</l>
	  <l>piti bhaga ajjama saviyā taṭṭhā vāū ya indaggī</l>
	</lg>
      </div>
      <div type="section" n="246">
	<lg n="246">
	  <l>mittō indō niratī āū vissō ya bambha viṇhū ya</l>
	  <l>vasu varuṇa aya vivaddhī pussē āsē jamē cēva</l>
	</lg>
      </div>
      <div type="section" n="247">
	<p>sē taṁ dēvayanāmē. sē kiṁ taṁ kulanāmē? kulanāmē- uggē bhōgē rāiṇṇē khattiē ikkhāgē nātē kōravvē, sē taṁ kulanāmē. sē kiṁ taṁ pāsaṇḍanāmē? samaṇē paṇḍaraṅgē bhikkhū kāvāliē tāvasaē parivvāyagē, sē taṁ pāsaṇḍanāmē. sē kiṁ taṁ gaṇanāmē? mallē malladinnē malladhammē mallasammē malladēvē malladāsē mallasēnē mallarakkhiē, sē taṁ gaṇanāmē. sē kiṁ taṁ jīviyanāmē? jīviyanāmē-avakaraē ukkuruḍaē ujjhiyaē kajjavaē suppaē, sē taṁ jīviyānāmē. sē kiṁ taṁ ābhippāiyanāmē? ambaē nibaṁē babulaē palāsaē siṇaē pīluē karīraē, sē taṁ ābhippāiyanāmē. sē taṁ ṭhavaṇappamāṇē.</p>
	<p>sē kiṁ taṁ davvappamāṇē? davvappamāṇē chavvihē pannattē taṁ jahā —dhammatthikāē jāva addhāsamaē, sē taṁ davvappamāṇē. sē kiṁ taṁ bhāvappamāṇē? bhāvappamāṇē caüvvihē pannattē taṁ jahā — sāmāsiē taddhitaē dhāuē niruttiē. sē kiṁ taṁ sāmāsiē? sāmāsiē satta samāsā bhavanti taṁ jahā —</p>
      </div>
      <div type="section" n="248">
	<lg n="248">
	  <l>dandē ya bahuvvīhī kammadhāraē diū tahā</l>
	  <l>tappurisa avvaībhāvē ēgasēsē ya sattamē</l>
	</lg>
      </div>
      <div type="section" n="249">
	<p>sē kiṁ taṁ dandē? dandē-dantāśca ōṣṭhaü ca dantōṣṭhaṁ, stanaü ca udaraṁ ca stanōdaraṁ, vastraṁ ca pātraṁ ca vastrapātraṁ, aśvāśca mahiṣāśca aśvamahiṣaṁ, ahiśca nakulaśca ahinakulaṁ, sē taṁ dandē. sē kiṁ taṁ bahuvvīhī? bahuvvīhī-phullā imaṁmi giriṁmi kuḍaya-kayambā sō imō girī phulliya-kuḍaya-kayambō, sē taṁ bahuvvīhī. sē kiṁ taṁ kammadhāraē? kammadhāraē-ghavalō vasahō dhavalavasahō, kiṇhō migō kiṇhamigō, sētō paḍō sētapaḍō, rattō paḍō rattapaḍō, sē taṁ kammadhāraē. sē kiṁ taṁ digū? tinni kaḍuyāṇi tikuḍuyaṁ, tinni digu-mahurāṇi timahuraṁ, tinni guṇā tiguṇaṁ, tinni purāṇi tipuraṁ, tinni sarāṇi tisaraṁ, tinni pukkharāṇi tipukkharaṁ, tinni binduyāṇi tibinduyaṁ, tinni pahā tipahaṁ, pañca nadīō pañcanadaṁ, satta gayā sattagayaṁ, nava turagā navaturagaṁ, dasa gāmā dasagāmaṁ, dasa purāṇi dasapuraṁ, sē taṁ digū.</p>
	<p>sē kiṁ taṁ tappurisē? tappurisē-titthē kāgō titthakāgō, vanē hatthī vanahatthī, vanē varāhō vanavahārō, vanē mahisō vanamahisō, vanē mayūrō vanamayūrō, sē taṁ tappurisē. sē kiṁ taṁ avvaībhāvē? avvaībhāvē- anugāmaṁ anunadīyaṁ anupharihaṁ anucariyaṁ sē taṁ avvaībhāvē. sē kiṁ taṁ ēgasēsē? ēgasēsē- jahā ēgō purisō tahā bahavē purisā jahā bahavē purisā tahā ēgō purisō, jahā ēgō karisāvaṇō tahā bahavē karisāvaṇā jahā bahavē karisāvaṇā tahā ēgō karisāvaṇō, jahā ēgō sālī tahā bahavē sālī jahā bahavē sālī tahā ēgō sālī, sē taṁ ēgasēsē, sē taṁ sāmāsiē. sē kiṁ taṁ taddhittaē? taddhitaē aṭṭhavihē pannattē.</p>
      </div>
      <div type="section" n="250">
	<lg n="250">
	  <l>kammē sippa silōē sañjōga samīvaō ya sañjūhē</l>
	  <l>issariya avaccēṇa ya taddhitanāmaṁ tu aṭṭhavihaṁ</l>
	</lg>
      </div>
      <div type="section" n="251">
	<p>sē kiṁ taṁ kammanāmē? kammanāmē taṇahāraē kaṭṭhahāraē pattahāraē dōsiē sōttiē kappāsiē bhaṇḍavēyāliē kōlāliē, sē taṁ kammanāmē. sē kiṁ taṁ sippanāmē? sippanāmē vatthiē tantiē tunnāē tantuvāē paṭṭakārē uēṭaṭē varūḍē muñjakārē kaṭṭhakārē chattakārē vajjhakārē pōtthakārē cittakārē dantakārē lēppakārē sēlakārē kōṭṭimakārē sē taṁ sippanāmē. sē kiṁ taṁ silōganāmē? silōganāmē-samaṇē māhaṇē savvātihī, sē taṁ silōganāmē. sē kiṁ taṁ sañjōganāmē? sañjōganāmē raṇṇō sasuraē raṇṇō jāmāuē raṇṇō sālē raṇṇō bhāuē raṇṇō bhagiṇīvaī, sē taṁ sañjōganāmē. sē kiṁ taṁ samīvanāmē? samīvanāmē-girissa samīvē nagaraṁ girinagaraṁ, vidisāē samīvē nagaraṁ vēdisaṁ nayaraṁ vēnnāē samīvē nagaraṁ vēnnāyaḍaṁ, tagarāē samīvē nagaraṁ tagarāyaḍaṁ, sē taṁ samīvanāmē.</p>
	<p>sē kiṁ taṁ sañjūhanāmē? taraṅgavatikārē malayavatikārē attāṇusaṭṭhikārē bindukārē, sē taṁ sañjūhanāmē. sē kiṁ taṁ issariyanāmē? issariyanāmē-rāīsarē talavarē māḍambiē kōḍumbiē ibbhē sēṭṭhī satthavāhē sēnāvaī, sē taṁ issariyanāmē. sē kiṁ taṁ avaccanāmē ? avaccanāmē-arahantamāyā cakkavaṭṭimāyā baladēvamāyā vāsudēvamāyā rāyamāyā gaṇarāyamāyā vāyagamāyā, sē taṁ avaccanāmē. sē taṁ taddhitaē.</p>
	<p>sē kiṁ taṁ dhāuē? dhāuē-bhū sattāyāṁ parasmaïbhāṣā ēdh vr̥ddhaü spaddha saṁharṣē gādhr̥ pratiṣṭhā-lipsayōḥ granthē ca bādhr̥ lōḍanē, sē taṁ dhāuē. sē kiṁ taṁ niruttiē? niruttiē mahyāṁ śētē mahiṣaḥ, bhramati ca raüti ca bhramaraḥ, muhurmuhurlasati musalaṁ, kapiriva lambatē tthēti ya karōti kapitthaṁ, ciditi karōti khallaṁ ca bhavati cikkhallaṁ, urdhvakarṇaḥ ulūkaḥ mēkhasya mālā mēkhalā, sē taṁ niruttiē. sē taṁ bhāvappamāṇē. sē taṁ pamāṇēṇaṁ. sē taṁ dasanāmē. sē taṁ nāmē.</p>
      </div>
      <div type="section" n="252">
	<p>sē kiṁ taṁ pamāṇē? pamāṇē caüvvihē pannattē taṁ jahā:- davvappamāṇē khēttappamāṇē kālappamāṇē bhāvappamāṇē.</p>
      </div>
      <div type="section" n="253">
	<p>sē kiṁ taṁ davvappamāṇē? davvappamāṇē duvihē pannattē, taṁ jahā — paēsanipphannē ya vibhāganipphannē ya.  sē kiṁ taṁ paēsēnipphannē? taṁ-paramāṇupōggalē dupaēsiē jāva dasapaēsiē saṅkhējjapaēsiē asaṅkhējjapaēsiē anantapaēsiē, sē taṁ paēsanipphannē. sē kiṁ taṁ vibhāganipphannē? taṁ-pañcavihē pannattē taṁ jahā —māṇē ummāṇē ōmāṇē gaṇimē paḍimāṇē. sē kiṁ taṁ māṇē? duvihē pannattē taṁ jahā dhannamāṇappamāṇē rasamāṇappamāṇē ya, sē kiṁ taṁ dhannamāṇappamāṇē? dō asatīō pasatī dō pasatīō sētiyā cattāri sētiyāō kulaō cattāri kulayā patthō cattāri patthayā āḍhagaṁ cattāri āḍhagāiṁ dōṇō saṭṭhiṁ āḍhagāiṁ jahannaē kumbhē asīiṁ āḍhagāiṁ majjhimaē kumbhē āḍhagasataṁ ukkōsaē kumbhē aṭṭha ya āḍhagasatiē vāhē. ēēṇaṁ dhannamāṇappamāṇēṇaṁ kiṁ paōyaṇaṁ? ēēṇaṁ dhannamāṇappamāṇēṇaṁ muttōlī-murava-iḍḍara-alinda-ōcārasaṁsiyāṇaṁ dhannāṇaṁ dhannamāṇappamāṇanivvittilakkhaṇaṁ bhavaï, sē taṁ dhannamāṇappamāṇē.</p>
	<p>sē kiṁ taṁ rasamānappamāṇē? dhannamāṇappamāṇaō caübhāgavivaḍḍhiē abbhintarasihājuttē rasamānappamāṇē vihijjaï, taṁ jahā — caüsaṭṭhiyā battīsiyā sōlasiyā aṭṭhabhāiyā caübhāiyā addhamāṇī māṇī, dō caüsaṭṭhiyāō battīsiyā dō battisiyāō, battīsiyāō sōlasiyā dō sōlasiyāō aṭṭhabhāiyā dō aṭṭhabhāiyāō caübhāiyā dō caübhāiyāō addhamāṇī dō addhamāṇīō māṇī. ēēṇaṁ rasamāṇappamāṇēṇaṁ ki paōyaṇaṁ? ēēṇaṁ rasamānappamāṇēṇaṁ vāraga-ghaḍaga-karaga-kalasiya-gaggari-daïya-karōḍiya-kuṇḍiya saṁsiyāṇaṁ rasāṇaṁ rasamānappamāṇanivvitti-lakkhaṇaṁ bhavaï, sē taṁ rasamānappamāṇē. sē taṁ māṇē. </p>
	<p>sē kiṁ ta ummāṇē ummāṇē-jaṁ ṇaṁ ummiṇijjaï taṁ jahā — addhakarisō karisō addhapalaṁ palaṁ addhatulā tulā addhabhārō bhārō dō addhakarisā karisō dō karisā addhapalaṁ dō addhapalāiṁ palaṁ pañcuttarapalasaïyā tulā dasa tulāō addhabhārō bīsaṁ tulāō bhārō, ēēṇaṁ ummāṇappamāṇēṇaṁ kiṁ paōyaṇaṁ? ēēṇaṁ ummāṇappamāṇēṇaṁ patta-agaru-taga-cōyaya-kuṅkuma-khaṇḍa-gula-macchaṇḍiyādīṇaṁ davvāṇaṁ ummāṇappamāṇanivvitti lakkhaṇaṁ bhavaï. sē taṁ ummāṇē.</p>
	<p>sē kiṁ taṁ ōmāṇē? ōmāṇē-jaṁ ṇaṁ ōmiṇijjaï, taṁ jahā — hatthēṇa vā daṇḍēṇa vā dhaṇuṇā vā jugēṇa vā nāliyāē vā akkhēṇa vā musalēṇa vā.</p>
      </div>
      <div type="section" n="254">
	<lg n="254">
	  <l>daṇḍaṁ dhanuṁ jugaṁ nāliyaṁ va akkhaṁ musalaṁ ca caühatthaṁ</l>
	  <l>dasanāliyaṁ ca rajjuṁ viyāṇa ōmāṇasaṇṇāē</l>
	</lg>
      </div>
      <div type="section" n="255">
	<lg n="255">
	  <l>vatthuṁmi hatthamējjaṁ khittē daṇḍaṁ dhanuṁ ca panthaṁmi</l>
	  <l>khāyaṁ ca nāliyāē viyāṇa ōmāṇasaṇṇāē</l>
	</lg>
      </div>
      <div type="section" n="256">
	<p>ēēṇaṁ ōmāṇappamāṇēṇaṁ kiṁ paōyaṇaṁ? ēēṇaṁ ōmāṇappamāṇēṇaṁ khāya-ciya-raciya-karakaciya-kaḍa-paḍa-bhitti-parikkhēvasaṁsiyāṇaṁ davvāṇaṁ ōmāṇappamāṇanivvittilakkhaṇaṁ bhavaï, sē taṁ ōmāṇē. sē kiṁ taṁ gaṇimē? gaṇimē-jaṁ ṇaṁ gaṇijjaï, taṁ jahā — ēgō dasa sayaṁ sahassaṁ dasasahassāiṁ sayasahassaṁ dasasayasahassāiṁ kōḍī, ēēṇaṁ gaṇimappamāṇēṇaṁ kiṁ paōyaṇaṁ? ēēṇaṁ gaṇimappamāṇēṇaṁ bhitaga-bhiti-bhatta-vēyaṇa-āyavvayasaṁsiyāṇaṁ davvāṇaṁ gaṇiyappamāṇanivvittilakkhaṇaṁ bhavaï, sē taṁ gaṇimē.</p>
	<p>sē kiṁ taṁ paḍimāṇē? paḍimāṇē jaṁ ṇaṁ paḍimiṇijjaï, taṁ jahā — guñjā kāgaṇī nipphāvō kammamāsaō maṇḍalaō suvaṇṇō, pañca guñjāō kammamāsaō, kāgaṇyapēkṣayā cattāri kāgaṇīō kammamāsaō, tinni nipphāvā kammamāsaō ēvaṁ caükkaō kammamāsaō kāgaṇyapēkṣayētyarthaḥ bārasa kammamāsayā maṇḍalaō, ēvaṁ aḍayālīsāē kāgaṇīō maṇḍalaō, sōlasa kammamāsayā suvaṇṇō, ēvaṁ caüsaṭṭhīē kāgaṇīō suvaṇṇō, ēēṇaṁ paḍimāṇappamāṇēṇaṁ kiṁ paōyaṇaṁ? ēēṇaṁ paḍimāṇapamāṇēṇaṁ suvaṇṇa rajatamaṇimōtti saṅkhasilappavālāiṁ ṇaṁ davvāṇaṁ paḍimāṇappamāṇanivvittilakkhaṇaṁ bhavaï. sē taṁ paḍimāṇē, sē taṁ vibhāganipphannē, sē taṁ davvappāmāṇē.</p>
      </div>
      <div type="section" n="257">
	<p>sē kiṁ taṁ khēttappamāṇaṁ? khēttappamāṇē duvihē, paēsanipphannē ya vibhāganipphannē ya. sē kiṁ taṁ paēsanipphannē? ēgapaēsōgāḍhē dupaēsōgāḍhē tipaēsōgāḍhē jāva dasapaēsōgāḍhē saṅkhējjapaēsōgāḍhē asaṅkhējjapaēsōgāḍhē, sē taṁ paēsanipphannē. sē kiṁ taṁ vibhāganipphannē?</p>
      </div>
      <div type="section" n="258">
	<lg n="258">
	  <l>aṅgula vihatthi rayaṇī kucchī dhanu gāuyaṁ ca bōdhavvaṁ</l>
	  <l>jōyaṇa sēḍhī payaraṁ lōgamalōgē'vi ya tahēva</l>
	</lg>
      </div>
      <div type="section" n="259">
	<p>sē kiṁ taṁ aṅgulē? aṅgulē tivihē pannattē taṁ jahā — āyaṅgulē ussēhaṅgulē pamāṇaṅgulē sē kiṁ taṁ āyaṅgulē? āyaṅgulē jē ṇaṁ jayā maṇussā bhavanti tēsi ṇaṁ tayā appaṇō aṅgulēṇaṁ duvālasa aṅgulāiṁ muhaṁ nava muhāiṁ purisē pamāṇajuttē bhavaï, dōṇīē purisē māṇajuttē bhavaï, addhabhāraṁ tullamāṇē purisē ummāṇajuttē bhavaï.</p>
      </div>
      <div type="section" n="260">
	<lg n="260">
	  <l>māṇummāṇappamāṇajuttā lakkhaṇavañjaṇaguṇēhiṁ uvavēyā</l>
	  <l>uttamakulappasūyā uttamapurisā muṇēyavvā</l>
	</lg>
      </div>
      <div type="section" n="261">
	<lg n="261">
	  <l>honti puṇa ahiyapurisā aṭṭhasayaṁ aṅgulāṇa uvviddhā</l>
	  <l>channaüi ahamapurisā caüruttarā majjhimillā u</l>
	</lg>
      </div>
      <div type="section" n="262">
	<lg n="262">
	  <l>hīnā vā ahiyā vā, jēkhalu sarasatta-sāraparihīnā</l>
	  <l>tē uttama purisāṇaṁ avassa pēsattaṇamuventi</l>
	</lg>
      </div>
      <div type="section" n="263">
	<p>ēēṇaṁ aṅgulappamāṇaēṇaṁ cha aṅgulāiṁ pāō, dō pāyā vihatthī, dō vihatthīō rayaṇī, dō rayaṇīō kucchī, dō kucchīō daṇḍaṁ dhaṇū jugē nāliyā akkhē musalē dō dhaṇusahassāiṁ gāuyaṁ, cattāri gāuyāiṁ jōyaṇaṁ, ēēṇaṁ āyaṅgulappamāṇēṇaṁ ki paōyaṇaṁ? ēēṇaṁ āyaṅgulappamāṇēṇaṁ — jē ṇaṁ jayā maṇussā bhavanti tēsi ṇaṁ tayā appaṇō aṅgulēṇaṁ agaḍa-talāga-daha-nadī-vāvī-pukkhariṇī-dīhiyā-guñjāliyāō sarā sarapantiyāō sarasarapantiyāō bilapantiyāō ārāmujjāṇa-kānana-vana-vanasaṇḍa-vanarāīō dēvakula-sabhā-pavā-thūbha-khāiya-parihāō pāgāra-aṭṭālaya-cariya-dāra-gōpura-pāsāya-ghara-saraṇa-lēṇa-āvaṇa-siṅghāḍaga-tiga-caükka-caccara-caümmuha-mahāpaha-paha-sagaḍa-jāṇa-jugga-gilli-thilli-sīya-sandamāṇiyāō lōhī-lōhakaḍāha-kaḍucchuya-āsana-sayana-khambha-bhaṇḍa-mattōvagaraṇamāīṇi ajjakāliyāiṁ ca jōyaṇāiṁ mavijjanti, sē samāsaō tivihē pannattē taṁ jahā — sūiaṅgulē payaraṅgulē ghanaṅgulē, aṅgulāyayā ēgapaēsiyā sēḍhī sūīaṅgulē, sūī sūīē guṇiyā payaraṅgulē, payaraṁ sūīē guṇitaṁ ghanaṅgulē, ēēsi ṇaṁ bhantē! sūīaṅgula-payaraṅgula-ghanaṅgulāṇaṁ kayarē kayarēhintō appē vā bahuē vā tullē vā visēsāhiē vā? savvatthōvē sūīaṅgulē payaraṅgulē asaṅkhējjaguṇē ghanaṅgulē asaṅkhējjaguṇē, sē taṁ āyaṅgulē. sē kiṁ taṁ ussēhaṅgulē? ussēhaṅgulē anēgavihē pannattē, taṁ jahā —.</p>
      </div>
      <div type="section" n="264">
	<lg n="264">
	  <l>paramāṇū tasarēṇū raharēṇū aggayaṁ ca vālassa</l>
	  <l>likkhā jūā ya javō aṭṭhaguṇa vivaḍḍhiyā kamasō</l>
	</lg>
      </div>
      <div type="section" n="265">
	<p>sē kiṁ taṁ paramāṇū? paramāṇū duvihē pannattē, taṁ jahā — suhūmē ya vavahāriē ya, tattha ṇaṁ jē sē suhumē sē ṭhappē, tattha ṇaṁ jē sē vavahāriē sē ṇaṁ anantānantāṇaṁ suhumapōggalāṇaṁ samudaya samiti-samāgamēṇaṁ vavahāriē paramāṇupōggalē nipphajjaï, sē ṇaṁ bhantē! asidhāraṁ vā khuradhāraṁ vā ōgāhējjā ?, hantā ōgāhējjā. sē ṇaṁ tattha chijjējja vā bhijjējja vā? nō iṇaṭṭhē samaṭṭhē, nō khalu tattha satthaṁ kamaï, sē ṇaṁ bhantē! aganikāyassa majjhaṁmajjhaṁṇaṁ vīivaējjā?, hantā vīivaējjā, sē ṇaṁ bhantē! tattha'jjhējjā?, nō iṇaṭṭhē samaṭṭhē, nō khalu tattha satthaṁ kamaï.</p>
	<p>sē ṇaṁ bhantē! pukkharasaṁvagaṭṭagassa mahāmēhassa majjhaṁmajjhē ṇaṁ vīivaējjā?, hantā vīivaējjā. sē ṇaṁ ttatha udaüllēsiā? nō iṇaṭṭhē samaṭṭhē, nō khalu tattha satthaṁ kamaï. sē ṇaṁ bhantē! gaṅgāē mahānaīē paḍisōyaṁ havvamāgacchējjā?, hantā havvamāgacchējjā, sē ṇaṁ tattha vinighāyamāvajjējjā?, nō iṇaṭṭhē samaṭṭhē, nō khalu tattha satthaṁ kamaï. sē ṇaṁ bhantē! udagāvattaṁ vā udagabindu vā ōgāhējjā?, hantā ōgāhējjā, sē ṇaṁ tattha kutthējjā vā pariyāvajjējja vā? nō iṇaṭṭhē samaṭṭhē, nō khalu tattha satthaṁ kamaï.</p>
      </div>
      <div type="section" n="266">
	<lg n="266">
	  <l>satthēṇa sutikkhēṇa vi chēttuṁ bhēttuṁ ca jaṁ kira na sakkā</l>
	  <l>taṁ paramāṇuṁ siddhā vayanti āiṁ pamāṇāṇaṁ</l>
	</lg>
      </div>
      <div type="section" n="267">
	<p>anantāṇaṁ vāvahāriyaparamāṇupōggalāṇaṁ samudaya-samiti-samāgamēṇaṁ sā ēgā usaṇha-saṇhiyā i vā saṇhasaṇhiyā i vā uḍḍharēṇū i vā tasarēṇū i vā raharēṇū i vā, aṭṭha usaṇhasaṇhiyāō sā ēgā saṇhasaṇhiyā, aṭṭha saṇhasaṇhiyāō sā ēgā uḍḍharēṇū, aṭṭha uḍḍharēṇūō sā ēgā tasarēṇū, aṭṭha tasarēṇūō sā ēgā raharēṇū, aṭṭha raharēṇūō dēvakuru-uttarakurugāṇaṁ maṇussāṇaṁ sē ēgē vālaggē, aṭṭha dēvakuru-uttarakurugāṇaṁ maṇussāṇaṁ vālaggā harivāsa-rammagavāsāṇaṁ maṇussāṇaṁ sē ēgē vālaggē, aṭṭha harivassarammagavāsāṇaṁ maṇusāṇaṁ vālaggā hēmavaya-hēraṇṇavayāṇaṁ maṇussāṇaṁ sē ēgē vālaggē, aṭṭha hēmavaya-hēraṇṇavayāṇaṁ maṇussāṇaṁ vālaggā puvvavidēha-avaravidēhāṇaṁ maṇussāṇaṁ sē ēgē vālaggē, aṭṭha puvvavidēhē-avaravidēhāṇaṁ maṇussāṇaṁ vālaggā sā ēgā likkhā.</p>
	<p>aṭṭha likkhāō sā ēgā jūyā, aṭṭha jūyāō sē ēgē javamajjhē, aṭṭha javamajjhā sē ēgē ussēhaṅgulē, ēēṇaṁ aṅgulappamāṇēṇaṁ cha aṅgulāiṁ pādō, bārasa aṅgulāiṁ vihatthī, caüvīsaṁ aṅgulāiṁ rayaṇī, aḍayālīsaṁ aṅgulāiṁ kucchī, channaüī aṅgulāiṁ sē ēgē daṇḍēi vā dhaṇū i vā jugē i vā nāliyā i vā akkhē i vā musalē i vā, ēēṇaṁ dhanuppamāṇēṇaṁ dō dhanusahassāiṁ gāuyaṁ, cattāri gāuyāiṁ jōyaṇaṁ, ēēṇaṁ ussēhaṅgulēṇaṁ kiṁ paōyaṇaṁ? ēēṇaṁ ussēhaṅgulēṇaṁ nēraïyatirikkhajōṇiya-maṇussa-dēvāṇaṁ sarīrōgāhaṇāō mavijjanti.</p>
	<p>nēraïyāṇaṁ bhantē! kēmahāliyā sarīrōgāhaṇā pannattā? gōyamā duvihā pannattā taṁ jahā — bhavadhāraṇijjā ya uttaravēuvaviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaïbhāgaṁ ukkōsēṇaṁ pañca dhanusayāiṁ, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ dhanusahassaṁ.</p>
	<p>rayaṇappabhāpuḍhavīē nēraïyāṇaṁ bhantē! kēmahāliyā sarīrōgāhaṇā pannattā? gōyamā! duvihā, taṁ jahā bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaïbhāgaṁ ukkōsēṇaṁ satta dhaṇūiṁ tinni rayaṇīō chacca aṅgulāiṁ tattha ṇaṁ jā sā uttarēvaüvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ pannarasa dhaṇūiṁ dōnni rayaṇīō bārasa aṅgulāi.</p>
	<p>sakkarappabhāpuḍhavīē nēraïyāṇaṁ bhantē kēmahāliyā sarīrōgāhaṇā pannattā? gōyamā duvihā pannattā, taṁ jahā — bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaïbhāgaṁ ukkōsēṇaṁ pannarasa dhaṇūiṁ aḍḍhāijjāō rayaṇīō, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ ēkatīsaṁ dhaṇūiṁ ēkkā rayaṇī ya.</p>
	<p>vāluyappabhāpuḍhavīē nēraïyāiṇaṁ bhantē! kēmahāliyā sarīrōgāhaṇā pannattā? gōyamā duvihā pannattā, taṁ jahā — bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaïbhāgaṁ, ukkōsēṇaṁ ēkatīsaṁ dhaṇūiṁ ikkā rayaṇī ya, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ, ukkōsēṇaṁ bāvaṭṭhiṁ dhaṇūiṁ dō rayaṇīō ya.</p>
	<p>ēvaṁ savvāsiṁ puḍhavīṇaṁ pucchā bhāṇiyavvā; paṅkappabhāē puḍhavīē bhavadhāraṇijjā jahannēṇaṁ aṅgulassa asaṅkhējjaïbhāgaṁ ukkōsēṇaṁ bāvaṭṭhiṁ dhaṇūiṁ dō rayaṇīō ya, uttaravēuvviyā jahannēṇaṁ aṅgulassa saṅkhējjaïbhāgaṁ ukkōsēṇaṁ paṇavīsaṁ dhanusayaṁ, dhūmappahāē bhavadhāraṇijjā jahannēṇaṁ aṅgulassa asaṅkhējjaï bhāgē, ukkōsēṇaṁ paṇavīsaṁ dhanusayaṁ, uttaravēuvviya jahannēṇaṁ aṅgulassa asaṅkhējjaï bhāgē, ukkōsēṇaṁ aḍḍhāijjāiṁ dhanusayāiṁ. tamāē bhavadhāraṇijjā aṅgulassa asaṅkhējjaï bhāgē ukkōsēṇaṁ aḍḍhāijjāi dhanusayāiṁ, uttaravēuvviyā jahannēṇaṁ aṅgulassa saṅkhējjaïbhāgaṁ ukkōsēṇaṁ pañca dhanusayāiṁ, tamatamāpuḍhavīē nēraïyāṇaṁ bhantē! kēmahāliyā sarīrōgāhaṇā pannattā? gōyamā! duvihā pannattā, taṁ jahā bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaïbhāgaṁ, ukkōsēṇaṁ pañca dhanusayāiṁ, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ dhanusahassaṁ.</p>
	<p>asurakumārāṇaṁ bhantē! kēmahāliyā sarīrōgāhaṇā pannattā? gōyamā! duvihā pannattā taṁ jahā — bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaï-bhāgaṁ, ukkōsēṇaṁ satta rayaṇīō, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ jōyaṇasayasahassaṁ, ēvaṁ asurakumāragamēṇaṁ jāva thaṇiyakumārāṇaṁ tāva bhāṇiyavvaṁ.</p>
	<p>puḍhavikāiyāṇaṁ bhantē! kēmahāliyā sarīrōgāhaṇā pannattā? gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, ēvaṁ suhumāṇaṁ ōhiyāṇaṁ apajjattagāṇaṁ pajjattagāṇaṁ ca bhāṇiyavvaṁ, bādarāṇaṁ ōhiyāṇaṁ apajjattagāṇaṁ pajjattagāṇaṁ ca bhāṇiyavvaṁ, ēvaṁ jāva bādara-vāukāiyāṇaṁ pajjattagāṇaṁ bhāṇiyavvaṁ. </p>
	<p>vaṇassaïkāiyāṇaṁ bhantē! kēmahāliyā sarīrōgāhaṇā pannattā? gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ sātirēgaṁ jōyaṇasahassaṁ, suhumavaṇassaïkāiyāṇaṁ ōhiyāṇaṁ apajjattagāṇaṁ pajjattagāṇaṁ tiṇhaṁ pi jahannēṇaṁ aṅgulassa asaṅkhējjaïbhāgaṁ ukkōsēṇa vi aṅgulassa asaṅkhējjaïbhāgaṁ, bādaravaṇassaïkāiyāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇaṁ sātirēgaṁ jōyaṇasahassaṁ, apajjattagāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, pajjattagāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇaṁ sātirēgaṁ jōyaṇasahassaṁ.</p>
	<p>ēvaṁ bēindiyāṇaṁ pucchā gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ bārasa jōyaṇāiṁ, apajjattagāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassaasaṅkhējjaïbhāgaṁ, pajjattagāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇaṁ bārasa jōyaṇāiṁ. tēindiyāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ tinni gāuyāiṁ, apajjattagāṇaṁ jahannēṇaṁ aṅgulassa asaṅkhējjaïbhāgaṁ ukkōsēṇa vi aṅgulassa asaṅkhējjaïbhāgaṁ, pajjattagāṇaṁ jahannēṇaṁ aṅgulassa saṅkhējjaïbhāgaṁ ukkōsēṇaṁ tinni gāuyāiṁ. caürindiyāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ cattāri gāuyāiṁ, apajjattagāṇaṁ jahannēṇaṁ vi ukkōsēṇaṁ vi aṅgulassa asaṅkhējjaïbhāgaṁ, pajjattagāṇaṁ jahannēṇaṁ aṅgulassa asaṅkhējjaïbhāgaṁ, ukkōsēṇaṁ cattāri gāuyāiṁ pañcēdiyatirikkhajōṇiyāṇaṁ bhantē! kēmahāliyā sarīrōgāhaṇā pannattā? gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ jōyaṇasahassaṁ, jalayarapañcindiyatirikkhajōṇiyāṇaṁ pucchā, gōyamā! ēvaṁ cēva saṁmucchimajalayara pañcidiyaṁ tirikkhajōṇiyāṇaṁ pucchā, gōyamā! jahannēṇaṁ aṅgu0 asaṁ0 ukkōsēṇaṁ jōyaṇa sahassaṁ, apajjattagasaṁmucchiyamajalayara-pañcindiyatirikkhajōṇiyāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, pajjattaga saṁmucchimajalayara pañcindiya tirikkhajōṇiyāṇaṁ pucchā, gōyamā! jahannēṇaṁ aṅgulassa saṅkhējjaïbhāgaṁ ukkōsēṇaṁ jōyaṇasahassaṁ, gabbha-vakkantiya jalayarapañcindiya tirikkhajōṇiyāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ jōyaṇasahassaṁ, apajjattaga gabbhavakkantiya jalayarapañcidiya-tirikkhajōṇiyāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ pajjattaga gabbhavakkantiya jalayarapañcindiya-tirikkhajōṇiyāṇaṁ pucchā, gōyamā! jahannēṇaṁ aṅgulassa saṅkhējjaïbhāgaṁ ukkōsēṇaṁ jōyaṇasahassaṁ, caüppayathalayarapañcindiya pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ cha gāuyāiṁ, saṁmucchicaüppayathalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ gāuyapuhuttaṁ, apajjattagasaṁmucchimacaüppayathalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsaṇaṁ vi aṅgulassa asaṅkhējjaïbhāgaṁ, pajjattagasaṁmucchimacaüppayathalayara0 pucchā, gōyamā! jahannēṇaṁ aṅgulassa saṅkhējjaïbhāgaṁ ukkōsēṇaṁ gāuyapuhuttaṁ, gabbhavakkantiya caüppaya thalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ chaggāuyāiṁ, apajjattaga gabbhavakkantiya caüppayathalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, pajjattaga gabbhavakkantiya caüpayathalayara pucchā, gōyamā! jahannēṇaṁ aṅgulassa saṅkhējjaïbhāgaṁ ukkōsēṇaṁ chaggāuyāiṁ, uraparisappathalayarapañcindiya pucchā, gōyamā! jahannēṇaṁ aṅgu asaṅkhē0 ukkōsēṇaṁ jōyaṇasahassaṁ, saṁmucchimaüraparisappathalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ jōyaṇapuhuttaṁ, apajjattaga saṁmucchimaüraparisappa thalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, pajjattaga saṁmucchima uraparisappa thalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ jōyaṇapuhuttaṁ. gabbhavakkantiya uraparisappa thalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ jōyaṇasahassaṁ, apajjattaga gabbhavakkantiya uraparisappa thalayara pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇa vi aṅgulassa asaṅkhējjaïbhāgaṁ, pajjattaga gabbhavakkaṁ tiyaüraparisappa pucchā, gōyamā! jahannēṇaṁ agulassa saṅkhējjaïbhāgaṁ ukkōsēṇaṁ jōyaṇasahassaṁ.</p>
	<p>bhūaparisappathalayara pañcendiyāṇaṁ pucchā, gōyamā! jahannēṇaṁ aṅgu0 asaṁ0 ukkōsēṇaṁ gāua puhutta, saṁmu0 bhua0 pucchā, gōyamā! jaha0 aṅgu0 asaṁ0 ukkō0 ghaṇupuhuttaṁ, apajjattagasaṁmu0 pucchā, gōyamā! jaha0 aṅgu0 asaṁ0 ukkōsēṇa vi aṅgu0 asaṁ0, pajjattaga saṁmucchima bhua0 pucchā, gōyamā! ja0 aṁ0 saṁ0 ukkō0 dhanupuhuttaṁ, gabbha0 bhua0 thala0? gōyamā! jaha0 aṁ0 asaṁ0 ukkō0 gāuyapuhuttaṁ, apajja0 bhuapa0, gōyamā! ja0 aṁ0 asaṁ0 u0 vi aṁ0 asaṁ0, pajjatta bhuapa0? gōyamā! jaha0 aṁ0 saṁ0 u0 gāupuhuttaṁ. khahayara pañcendiyapucchā, gōyamā! jaha0 aṅgu0 asaṁ0 ukkō0 dhanupuhuttaṁ, saṁmu0 khaha0 jahā bhuagaparisappa saṁmu0 tisu vi gamēsu tahā bhāṇiyavvaṁ, gabbha0 khahayara0? gōyamā gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ dhaṇupuhattaṁ apajjattagga0 khahayara0 pucchā, gōyamā! jaha0 aṁ0 asaṁ0 ukkō0 aṁ0 asaṁ0, pajjattagga0 khaha0? gōyamā! jaha0 aṁ0 saṅkhē0 ukkō0 dhanupuhuttaṁ, ēttha saṅgahaṇigāhāō bhavanti, taṁ jahā.</p>
      </div>
      <div type="section" n="268">
	<lg n="268">
	  <l>jōyaṇasahassa gāuyapuhuttaṁ tattō ya jōyaṇapuhuttaṁ</l>
	  <l>dōṇhaṁ tu dhanu-puhuttaṁ saṁmucchimē hōi uccattaṁ</l>
	</lg>
      </div>
      <div type="section" n="269">
	<lg n="269">
	  <l>jōyaṇasahassa chaggāuyāiṁ tattō ya jōyaṇasahassaṁ</l>
	  <l>gāuyapuhutta bhuyagē pakkhīsu bhavē dhanupuhuttaṁ</l>
	</lg>
      </div>
      <div type="section" n="270">
	<p>maṇussāṇaṁ bhantē! kēmahāliyā sarīrōgāhaṇā pannattā? gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ tinni gāuyāiṁ, saṁmucchimamaṇussāṇaṁ pucchā, gōyamā! jaha0 aṅgu0 asaṅkhējjaïbhāgaṁ ukkōsēṇa vi aṅgulassa asaṅkhējjaïbhāgaṁ, gabbhavakkantiyamaṇussāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ tinni gāuyāiṁ, apajjattagagabbhavakkantiyamaṇussāṇaṁ pucchā, gōyamā! jahannēṇaṁ aṅgulassa asaṅkhējjaïbhāgaṁ ukkōsēṇaṁ vi aṅgulassa asaṅkhējjaïbhāgaṁ, pajjattagagabbha-vakkantiya-maṇussāṇaṁ pucchā, gōyamā! jahannēṇaṁ aṅgulassa saṅkhējjaïbhāgaṁ ukkōsēṇaṁ tinni gāuyāiṁ.</p>
	<p>vāṇamantarāṇaṁ bhavadhāraṇijjā ya uttaravēuvviyā ya jahā asurakumārāṇaṁ tahā bhāṇiyavvā, jahā vāṇamantarāṇaṁ tahā jōisiyāṇaṁ vi.</p>
	<p>sōhammē kappē dēvāṇaṁ bhantē! kēmahāliyā sarīrōgāhaṇā pannattā? gōyamā! duvihā0 bhavadhāraṇijjā ya uttaravēuvviyā ya, tattha ṇaṁ jā sā bhavadhāraṇijjā sā jahannēṇaṁ aṅgulassa asaṅkhējjaï-bhāgaṁ ukkōsēṇaṁ satta rayaṇīō, tattha ṇaṁ jā sā uttaravēuvviyā sā jahannēṇaṁ aṅgulassa saṅkhējjaïbhāgaṁ ukkōsēṇaṁ jōyaṇasayasahassaṁ ēvaṁ īsāṇa kappē vi bhāṇiyavvaṁ, jahā sōhammē kappē dēvāṇaṁ pucchā tahā sēsakappadēvāṇaṁ pucchā bhāṇiyavvā jāva accutō kappō, saṇaṅkumārē bhavadhāraṇijjā jahannēṇaṁ aṅgulassa asaṅkhējjaïbhāgaṁ ukkōsēṇaṁ cha rayaṇīō, uttaravēuvviyā jahā sōhammē, bhava0 jahā saṇaṅkumārā tahā māhindē vi bhāṇiyavvā, bambhalōga-lantagēsu bhavadhāraṇijjā jahannēṇaṁ aṅgulassa asaṅkhējjaïbhāgahaṁ ukkōsēṇaṁ pañca rayaṇīō uttaravēuvviyā jahā sōhammē mahāsukka-sahassārēsu bhavadhāraṇijjā jahannēṇaṁ aṅgu0 asaṁ0 asaṅkhējjaïbhāgaṁ ukkōsēṇaṁ cattāri rayaṇīō, uttaravēuvviyā jahā sōhammē, āṇata-pāṇata-āraṇa-accutēsu caüsu vi bhavadhāraṇijjā jahannēṇaṁ aṅgu0 asaṁ0 ukkōsēṇaṁ tinni rayaṇīō, uttaravēuvviyā jahā sōhammē. </p>
	<p>gēvējjagadēvāṇaṁ pucchā, ēgē bhavadhāraṇijjē sarīragē pannattē, sē jahannēṇaṁ aṅgulassa asaṁ0 ukkōsēṇaṁ dō rayaṇīō. anuttarōvavāīyadēvāṇaṁ pucchā, ēgē bhavadhāraṇijjē sarīragē pannattē, sē jahannēṇaṁ aṅgulassa asaṅkhējjaïbhāgaṁ ukkōsēṇaṁ ēgā rayaṇī, [ēvaṁ savvāṇaṁ duvihā bhavadhāraṇijjā jahannēṇaṁ aṅgulassa asaṅkhējjaïbhāgaṁ ukkōsēṇaṁ duguṇā duguṇā, uttarēvaüvviyā jahannēṇaṁ aṅgu0 saṅkhē0 ukkōsēṇaṁ duguṇā duguṇā, ēvaṁ asurakumārāīṇaṁ jāva anuttaravimānavāsīṇaṁ sagasagasarīrōgāhaṇā bhāṇiyavvā.</p>
	<p>sē samāsaō tivihē pannattā taṁ jahā-sūīaṅgulē payaraṅgulē ghanaṅgulē, aṅgulāyayā ēgapaēsiyā sēḍhī sūīaṅgulē, sūī sūīē guṇiyā payaraṅgulē, payaraṁ sūīē guṇitaṁ ghanaṅgulē, ēēsi ṇaṁ sūīaṅgula-payaraṅgula-ghanaṅgulāṇaṁ kayarē kayarēhintō appē vā bahuē vā tullē vā visēsāhiē vā? savvatthōvē sūīaṅgulē payaraṅgulē asaṅkhējjaguṇē ghanaṅgulē asaṅkhējjaguṇē, sē taṁ ussēhaṅgulē.</p>
	<p>sē kiṁ taṁ pamāṇaṅgulē? pamāṇaṅgulē ēgamēgassa ṇaṁ raṇṇō cāurantacakkavaṭṭissa aṭṭhasō-vaṇṇiē kāgaṇirayaṇē chattalē duvālasaṁsiē aṭṭhakaṇṇiē ahigaraṇisaṇṭhāṇasaṇṭhiē pannattē, tassa ṇaṁ ēgamēgā kōḍī ussēhaṅgula-vikkhambhā taṁ samaṇassa bhagavaō mahāvīrassa addhaṅgulaṁ taṁ sahassaguṇiyaṁ pamāṇaṅgulaṁ bhavaï, ēēṇaṁ aṅgulapamāṇēṇaṁ cha aṅgulāiṁ pādō, dō pāyā vihatthī, dō vihatthīō rayaṇī, dō rayaṇīō kucchī, dō kucchīō dhaṇū, dō dhaṇusahassāiṁ gāuyaṁ, cattāri gāuyāiṁ jōyaṇaṁ, ēēṇaṁ pamāṇaṅgulēṇaṁ kiṁ paōyaṇaṁ? ēēṇaṁ pamāṇaṅgulēṇaṁ puḍhavīṇaṁ kaṇḍāṇaṁ pātālāṇaṁ bhavaṇāṇaṁ bhavaṇapatthaḍāṇaṁ nirayāṇaṁ nirayāvaliyāṇaṁ nirayapatthaḍāṇaṁ kappāṇaṁ vimāṇāṇaṁ vimāṇāvaliyāṇaṁ vimāṇa-patthaḍāṇaṁ ṭaṅkāṇaṁ kūḍāṇaṁ sēlāṇaṁ siharīṇaṁ pabbharāṇaṁ vijayāṇaṁ vakkhārāṇaṁ vāsāṇaṁ vāsaharāṇaṁ pavvayāṇaṁ vēlāṇaṁ vēiyāṇaṁ dārāṇaṁ tōraṇāṇaṁ dīvāṇaṁ samuddāṇaṁ āyāma-vikkhambha-uccatta-uvvēha-parikkhēvā mavijjanti, sē samāsaō tivihē0 sēḍhīaṅgulē payaraṅgulē ghanaṅgulē, asaṅkhējjāō jōyaṇakōḍākōḍīō sēḍhī, sēḍhī sēḍhīē guṇiyā payaraṁ, payaraṁ sēḍhīē guṇiyaṁ lōgō, saṅkhējjaēṇaṁ lōgō guṇitō saṅkhējjā lōgā, asaṅkhējjaēṇaṁ lōgō, guṇitō asaṅkhējjā lōgā, anantēṇaṁ lōgō guṇiō anantā lōgā, ēēsi ṇaṁ sēḍhīaṅgula-payaraṅgula-ghanaṅgulāṇaṁ kayarē kayarēhintō appē vā bahuē vā tullē vā visēsāhiē vā? savvatthōvē sēḍhīaṅgulē payaraṅgulē asaṅkhējjaguṇē ghanaṅgulē asaṅkhējjaguṇē, sē taṁ pamāṇaṅgulē. sē taṁ vibhāganipphaṇṇē, sē taṁ khēttappamāṇē.</p>
      </div>
      <div type="section" n="271">
	<p>sē kiṁ taṁ kālappamāṇē? kālappamāṇē duvihē pannattē taṁ jahā — paēsanipphannē ya vibhāganipphannē ya.</p>
      </div>
      <div type="section" n="272">
	<p>sē kiṁ taṁ paēsanipphannē? paēsanipphannē ēgasamayaṭṭhiīē dusamayaṭṭhiīē tisama-yaṭṭhiīē jāva dasamayaṭṭhiīē saṅkhējjasamayaṭṭhiīē asaṅkhējjasamayaṭṭhiīē, sē taṁ paēsanipphannē.</p>
      </div>
      <div type="section" n="273">
	<p>sē kiṁ taṁ vibhāganipphannē? vibhāganipphannē —</p>
      </div>
      <div type="section" n="274">
	<lg n="274">
	  <l>samayāvaliya muhuttā divasa ahōratta-pakkha-māsā ya</l>
	  <l>saṁvacchara-juga-paliyā sāgara-ōsappi-pariyaṭṭā</l>
	</lg>
      </div>
      <div type="section" n="275">
	<p>sē kiṁ taṁ samaē? samayassa ṇaṁ parūvaṇaṁ karissāmi, sē jahānāmaē tuṇṇāgadāraē siyā taruṇē balavaṁ jugavaṁ juvāṇē appātaṅkē thiraggahatthē daḍhapāṇi-pāya-pāsa-piṭṭhaṁ-tarōrupariṇatē talajamala-juyala-parighanibhabāhū cammēṭṭhaga-duhaṇa-muṭṭhiya-samāhata-nicita-gattakāē urassabalasamannāgaē laṅghaṇa pavaṇa-jaïṇa-vāyāmasamatthē chēē dakkhē pattaṭṭhē kusalē mēhāvī niuṇē niuṇasippōvagaē ēgaṁ mahatiṁ paḍasāḍiyaṁ vā paṭṭasāḍiyaṁ vā gahāya vā gahāya sayarāhaṁ hatthamēttaṁ ōsārējjā, tattha cōyaē pannavayaṁ ēvaṁ vayāsī jēṇaṁ kālēṇaṁ tēṇaṁ tuṇṇāgadāraēṇaṁ tīsē paḍasāḍiyāē vā paṭṭasāḍiyāē vā sayarāhaṁ hatthamēttaṁ ōsāriē sē samaē bhavaï? nō iṇaṭṭhē samaṭṭhē, kamhā?, jamhā saṅkhējjāṇaṁ tantūṇaṁ samudaya-samiti-samāgamēṇaṁ ēgā paḍasāḍiyā nipphajjaï uvarillaṁmi tantuṁmi acchinnē hēṭṭhillē tantū na chijjaï, annaṁmi kālē uvarillē tantū chijjaï, annaṁmi kālē hiṭṭhillē tantū chijjaï, tamhā sē samaē na bhavaï, ēvaṁ vayantaṁ pannavayaṁ cōyaē ēvaṁ vayāsī —</p>
	<p>jēṇaṁ kālēṇaṁ tēṇaṁ tuṇṇāgadāraēṇaṁ tīsē paḍasāḍiyāē vā paṭṭasāḍiyāē vā uvarillē tantū chinnē sē samaē bhavaï?, na bhavaï. kamhā? jamhā saṅkhējjāṇaṁ pamhāṇaṁ samudaya-samiti-samāgamēṇaṁ ēgē tantū nipphajjaï, uvarillē pamhē acchinnē hēṭṭhillē pamhē na chijjaï annaṁmi kālē uvarillē pamhē chijjaï annaṁmi kālē hēṭṭhillē pamhē chijjaï, tamhā sē samaē na bhavaï, ēvaṁ vayantaṁ pannavayaṁ cōyaē ēvaṁ vayāsī jēṇaṁ kālēṇaṁ tēṇaṁ tuṇṇāgadāraēṇaṁ tassa tantussa uvarillē pamhē chinnē sē samaē bhavaï?, na bhavaï, kamhā? jamhā anantāṇaṁ saṅghāyāṇaṁ samudaya-samiti-samāgamēṇaṁ ēgē pamhē nipphajjaï, uvarillē saṅghāē avisaṅghāiē hēṭṭhillē saṅghāē na visaṅghāijjaï, annaṁmi kālē uvarillē saṅghāē visaṅghāijjaï annaṁmi kālē hēṭṭhillē saṅghāē visaṅghāijjaï, tamhā sē samaē na bhavaï, ēttō vi ya ṇaṁ suhutarāē samaē pannattē samaṇāusō. asaṅkhējjāṇaṁ samayāṇaṁ samudaya-samiti-samāgamēṇaṁ sā ēgā āvaliyā tti vuccaï, saṅkhējjāō āvaliyāō ūsāsō, saṅkhējjāō āvaliyāō nīsāsō.</p>
      </div>
      <div type="section" n="276">
	<lg n="276">
	  <l>haṭṭhassa aṇavagallassa, niruvakkiṭṭhassa jantuṇō</l>
	  <l>ēgē ūsāsa-nīsāsē ēsa pāṇu tti vuccaï</l>
	</lg>
      </div>
      <div type="section" n="277">
	<lg n="277">
	  <l>satta pāṇūṇi sē thōvē satta thōvāṇi sē lavē</l>
	  <l>lavāṇaṁ sattahattariē ēsa muhuttē viyāhiē</l>
	</lg>
      </div>
      <div type="section" n="278">
	<lg n="278">
	  <l>tinni sahassā satta ya sayāiṁ tēhattari ya ūsāsā</l>
	  <l>ēsa muhuttō bhaṇiyō savvēhiṁ anantanāṇīhiṁ</l>
	</lg>
      </div>
      <div type="section" n="279">
	<p>ēēṇaṁ muhuttapamāṇēṇaṁ tīsaṁ muhuttā ahōrattaṁ, pannarassa ahōrattā pakkhō, dō pakkhā māsō, dō māsā uū, tinni uū ayaṇa, dō ayaṇāiṁ saṁvaccharē, pañca saṁvaccharāiṁ jugē, vīsaṁ jugāiṁ vāsasayaṁ, dasavāsasayāiṁ vāsasahassaṁ, sayaṁ vāsasahassāṇaṁ vāsasayasahassaṁ, caürāsīiṁ vāsasayasahassāiṁ sē ēgē puvvaṅgē, caürāsīiṁ puvvaṅgasayasahassāiṁ sa ēgēpuvvē, caürāsīiṁ puvvasayasahassāiṁ sa ēgē tuḍiyaṅgē, caürāsīiṁ tuḍiyaṅgasaya-sahassāiṁ sē ēgē tuḍiē, caürāsīiṁ tuḍiyasayasahassāiṁ sē ēgē aḍaḍaṅgē, caürāsīiṁ aḍaḍaṅgasayasahassāiṁ sē ēgē aḍaḍē, ēvaṁ avavaṅgē avavē huhuyaṅgē huhuē uppalaṅgē uppalē paümaṅgē paümē nalinaṅgē nalinē atthaniuraṅgē atthaniurē aüyaṅgē aüē naüyaṅgē naüē paüyaṅgē paüē cūliyaṅgē cūliyā sīsapahēliyaṅgē caürāsīiṁ sīsapahēliyaṅga-sayasahassāiṁ sā ēgā, sīsapahēliyā ētāvatā cēva gaṇiē ētāvaē cēvē gaṇiyassa visaē atō paraṁ ōvamiē pavattaï.</p>
      </div>
      <div type="section" n="280">
	<p>sē kiṁ taṁ ōvamiē? ōvamiē duvihē0 paliōvamē ya sāgarōvamē ya, sē kiṁ taṁ paliōvamē? taṁ tivihē pannattē, taṁ jahā — uddhārapaliōvamē addhāpaliōvamē khēttapaliōvamē ya, sē kiṁ taṁ uddhārapaliōvamē? duvihē pannattē, taṁ jahā — suhumē ya vāvahāriē ya, tattha ṇaṁ jē suhumē sē ṭhappē tattha ṇaṁ jē sē vāvahāriē sē jahānāmaē pallē siyā-jōyaṇaṁ āyāma-vikkhambhēṇaṁ jōyaṇaṁ uḍḍhaṁ uccattēṇaṁ taṁ tiguṇaṁ savisēsaṁ parikkhēvēṇaṁ, sē ṇaṁ pallē ēgāhiya-bēyāhiya-tēyāhiya jāva ukkōsēṇaṁ sattarattaparūḍhāṇaṁ saṁsaṭṭhē saṁnicittē bhariē vālaggakōḍīṇaṁ, sē ṇaṁ vālaggē nō aggī ḍahējjā nō vāū harējjā nō kucchējjā nō palividdhaṁsējjā nō pūittāē havvamāgacchējjā, taō ṇaṁ samaē-samaē ēgamēgaṁ vālaggaṁ avahāya jāvaïēṇaṁ kālēṇaṁ sē pallē khīṇē nīraē nillēvē niṭṭhiē bhavaï, sē taṁ vāvahāriē uddhārapaliōvamē.</p>
      </div>
      <div type="section" n="281">
	<lg n="281">
	  <l>ēēsiṁ pallāṇaṁ kōḍākōḍī havējja dasaguṇiyā</l>
	  <l>taṁ vavahāriassa uddhāsāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="282">
	<p>ēēhiṁ vāvahāria uddhāra paliōvama sāgarōvamēhiṁ kiṁ paōyaṇaṁ?, ēēhiṁ0 natthi kiñcippaōyaṇaṁ, kēvalaṁ pannavaṇā pannavijjaï, sē taṁ vāvahāriē uddhārapaliōvamē.</p>
	<p>sē kiṁ taṁ suhumē uddhārapaliōvamē?, taṁ jahā – sē jahānāmaē pallē siā jōyaṇaṁ āyāmavikkhambhēṇaṁ jōyaṇaṁ uvvēhēṇaṁ taṁ tiguṇaṁ savisēsaṁ parikkhēvēṇaṁ, sē ṇaṁ pallē ēgāhia-bēāhia-tēāhiya ukkōsēṇaṁ sattaratta parūḍhāṇaṁ saṁsaṭṭhē saṁnicitē bhariē vālaggakōḍīṇaṁ, tattha ṇaṁ ēgamēgē vālaggē asaṅkhijjāiṁ khaṇḍāiṁ kajjaï, tē ṇaṁ vālaggā diṭṭhīōgāhaṇāō asaṅkhējjaïbhāgamēttā suhumassa paṇagajīvassa sarīrōgāhaṇāu asaṅkhējjaguṇā, tē ṇaṁ vālaggā nō aggī ḍahējjā, nō vāū harējjā, nō kuhējjā, nō palividdhaṁsijjā, nō pūittāē havvamāgacchējjā, taō ṇaṁ samaē samaē ēgamēgaṁ vālaggaṁ avahāya jāvaïēṇa kālēṇaṁ sē pallē khīṇē nīraē nillēvē niṭṭhiē bhavaï, sē taṁ suhumē uddhārapaliōvamē.</p>
      </div>
      <div type="section" n="283">
	<lg n="283">
	  <l>ēēsiṁ pallāṇaṁ kōḍākōḍī havējja dasaguṇiyā</l>
	  <l>taṁ suhumassa addhāsāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="284">
	<p>ēēhiṁ suhumaüddhārapaliōvama-sāgarōvamēhiṁ kiṁ paōyaṇaṁ? ēēhiṁ0 sāgarōvamēhiṁ, dīva-samuddāṇaṁ uddhārō dhēppaï, kēvaïyā ṇaṁ bhantē! dīva-samuddā uddhārēṇaṁ pannattā? gōyamā! jāvaïyā ṇaṁ aḍḍhāijjāṇaṁ uddhārasāgarōvamāṇaṁ uddhārasamayā ēvaïyāṇaṁ dīvasamuddā0 sē taṁ suhumē uddhārapaliōvamē, sē taṁ uddhārapaliōvamē.</p>
	<p>sē kiṁ taṁ addhāpaliōvamē? duvihē pannattē taṁ jahā — suhumē ya vāvahāriē ya, tattha ṇaṁ jē sē suhumē sē ṭhappē, tattha ṇaṁ jē sē vāvahāriē0 sē jahānāmaē pallē siyā-jōyaṇaṁ āyāma-vikkhambhēṇaṁ jōyaṇaṁ uḍḍhaṁ uccattēṇaṁ, taṁ tiguṇaṁ savisēsaṁ parikkhavēṇaṁ, sē ṇaṁ pallē ēgāhiya-bēyāhiya-jāva bhariē vālaggakōḍīṇaṁ, sē ṇaṁ vālaggē, nō aggī ḍahējjā jāva nō palividdhaṁsējjā nō pūittāē havvamāgacchējjā, taō ṇaṁ vāsasaē-vāsasaē gatē ēgamēgaṁ vālaggaṁ avahāya jāvaïēṇaṁ kālēṇaṁ sē pallē khīṇē nīraē nillēvē niṭṭhiē bhavaï sē taṁ vāvahāriē addhāpaliōvamē.</p>
      </div>
      <div type="section" n="285">
	<lg n="285">
	  <l>ēēsiṁ pallāṇaṁ kōḍākōḍī havējjā dasaguṇiyā</l>
	  <l>taṁ vavahāriyassa addhāsāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="286">
	<p>ēēhiṁ vāvahāriya addhāpaliōvama-sāgarōvamēhiṁ ki paōyaṇaṁ? ēēhiṁ vāvahāriya addhāpaliōvama-sāgarōvamēhiṁ natthi kiñcippaōyaṇaṁ, kēvalaṁ pannavaṇaṭṭhaṁ pannavijjati, sē taṁ vāvahāriē addhāpaliōvamē.</p>
	<p>sē kiṁ taṁ suhumē addhāpaliōvamē? suhumē addhāpaliōvamē, sē jahānāmaē pallē siyā-jōyaṇaṁ āyāma-vikkhambhēṇaṁ jōyaṇa uḍḍhaṁ uccattēṇaṁ taṁ tiguṇaṁ savisēsaṁ parikkhēvēṇaṁ, sē ṇaṁ pallē ēgāhiya-bēyāhiya-jāva bhariē vālaggakōḍīṇaṁ, tattha ṇaṁ ēgamēgē asaṅkhējjāiṁ khaṇḍāiṁ kajjaï, tē ṇaṁ vālaggē diṭṭhīōgāhaṇāō asaṅkhējjaïbhāgamēttā suhumassa paṇagajīvassa sarīrōgāhaṇāō asaṅkhējjaguṇā, sē ṇaṁ vālaggē, nō aggī ḍahējjā jāva nō palividdhaṁsējjā nō pūittāē havvamāgacchējjā taō ṇaṁ vāsasaē-vāsasaē gatē ēgamēgaṁ vālaggaṁ avahāya jāvaïēṇaṁ kālēṇaṁ sē pallē khīṇē jāva niṭṭhiē bhavaï, sē taṁ suhumē addhāpaliōvamē.</p>
      </div>
      <div type="section" n="287">
	<lg n="287">
	  <l>ēēsiṁ pallāṇaṁ kōḍākōḍī bhavējjā dasaguṇiyā</l>
	  <l>taṁ suhumassa addhāsāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="288">
	<p>ēēhiṁ suhumaaddhāpaliōvama-sāgarōvamēhiṁ kiṁ paōyaṇaṁ? ēēhiṁ suhumaaddhāpaliōvama-sāgarōvamēhiṁ nēraïya-tirikkhajōṇiya-maṇussa-dēvāṇaṁ āuyāiṁ mavijjanti.</p>
      </div>
      <div type="section" n="289">
	<p>nēraïyāṇaṁ bhantē! kēvaïyaṁ kālaṁ ṭhiī pannattā? jahannēṇaṁ dasavāsasahassāiṁ ukkōsēṇaṁ tēttīsaṁ sāgarōvamāiṁ jahā pannavaṇāē ṭhiīpaē savvasattāṇaṁ. rayaṇappabhāpuḍhavi nēraïāṇaṁ pucchā, jahannēṇaṁ dasavāsasahassāiṁ ukkōsēṇaṁ ēkkaṁ sāgarōvamaṁ, apajjattaga rayaṇappabhāpuḍhavi nēraïāṇaṁ pucchā, jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaga rayaṇappabhāpuḍhavi nēraïāṇaṁ pucchā, gōyamā! jahannēṇaṁ dasavāsasahassāiṁ antōmuhuttūṇāiṁ ukkōsēṇaṁ sāgarōvamaṁ antōmuhūttōṇaṁ.</p>
	<p>sakkarappabhāpuḍhavinēraïāṇaṁ pucchā, jahannēṇaṁ ēkkaṁ sāgarōvamaṁ ukkōsēṇaṁ tinni sāgarōvamāiṁ, ēvaṁ sēsapuḍhavīsu pucchā bhāṇiyavvā, vāluyappabhāpuḍhavi nēraïāṇaṁ jahannēṇaṁ tinni sāgarōvamāiṁ ukkōsēṇaṁ satta sāgarōvamāiṁ, paṅkappabhāpuḍhavi nēraïyāṇaṁ jahannēṇaṁ satta sāgarōvamāiṁ ukkōsēṇaṁ dasa sāgarōvamāiṁ, dhūmappabhāpuḍhavi nēraïyāṇaṁ jahannēṇaṁ dasa sāgarōvamāiṁ ukkōsēṇaṁ sattarasa sāgarōvamāiṁ, tamappahāpuḍhavi nēraïyāṇaṁ jahannēṇaṁ sattarasa sāgarōvāiṁ ukkōsēṇaṁ bāvīsa sāgarōvamāiṁ, tamatamā puḍhavī nēraïyāṇaṁ bhantē! kēva0 gōyamā jahā0 bāvīsaṁ sāgarōvamaṁ, ukkō0tēttīsaṁ sāgarōvamāiṁ.</p>
	<p>asurakumārāṇaṁ bhantē pucchā, jahannēṇaṁ dasa vāsasahassāiṁ ukkōsēṇaṁ sātirēgaṁ sāgarōvamaṁ asurakumāra-dēvīṇaṁ pucchā0 jahannēṇaṁ dasa vāsasahassāiṁ ukkōsēṇaṁ addhapañcamāiṁ paliōvamāiṁ, nāgakumārāṇaṁ bhantē0 jahannēṇaṁ dasa vāsasahassāiṁ ukkōsēṇaṁ dēsūṇāiṁ dunni paliōvamāiṁ, nāgakumārīṇaṁ bhantē0 jahannēṇaṁ dasa vāsasahassāiṁ ukkōsēṇaṁ dēsūṇaṁ paliōvamaṁ ēvaṁ jahā nāgakumārāṇaṁ dēvāṇaṁ dēvīṇa ya tahā jāva thaṇiya-kumārāṇaṁ dēvāṇaṁ dēvīṇaṁ ya bhāṇiyavvaṁ.</p>
	<p>puḍhavikāiāṇaṁ pucchā0 jahannēṇaṁ antōmuhuttaṁ ukkōsēṇaṁ bāvīsaṁ vāsasahassāiṁ, suhumapuḍha-vikāiāṇaṁ ōhiāṇaṁ apajjattagāṇaṁ pajjattagāṇa ya tiṇha vi pucchā, gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, bādarapuḍhavikāiyāṇaṁ pucchā gōyamā! jahannēṇaṁ antōmuhuttaṁ ukkōsēṇaṁ bāvīsaṁ vāsasahassāiṁ, apajjattaga bādara puḍhavikāiya pucchā0 gōyamā! jaha0 vi ukkō0 vi antōmuhūttaṁ, pajjattaga bādara puḍhavikāiya pucchā0 gōyamā! jaha0 antōmuhūttaṁ ukkō0 bāvīsaṁ vāsa-sahassāiṁ antōmuhuttūṇāiṁ ēvaṁ sēsakāiāṇaṁ vi pucchā vayaṇaṁ bhāṇiyavvaṁ.</p>
	<p>āukāiāṇaṁ jahannēṇaṁ antōmuhuttaṁ ukkōsēṇaṁ satta-vāsasahassāiṁ, suhumaāukāiāṇaṁ ōhiāṇaṁ apajjattagāṇaṁ pajjattagāṇaṁ tiṇha vi jahannēṇa vi antōmuhuttaṁ ukkōsēṇa vi antōmuhuttaṁ bādaraāukāiyāṇaṁ jahā ōhiāṇaṁ apajjattagabādara-āukāiāṇaṁ jahannēṇa vi antōmuhuttaṁ ukkōsēṇa vi antōmuhuttaṁ pajjattaga bādara āukāiāṇaṁ jahannēṇaṁ antōmuhuttaṁ ukkōsēṇaṁ satta vāsasahassāiṁ antōmuhuttūṇāiṁ.</p>
	<p>tēukāiāṇaṁ jahannēṇaṁ antōmuhuttaṁ ukkōsēṇaṁ tinna rāindiāiṁ, suhumatēukāiāṇaṁ ōhiāṇaṁ apajjattagāṇaṁ pajjattagāṇaṁ tiṇha vi jahannēṇaṁ vi antōmuhuttaṁ ukkōsēṇaṁ vi antōmuhuttaṁ, bādaratēukāiāṇaṁ jahannēṇaṁ antōmuhuttaṁ ukkōsēṇaṁ tinni rāindiāiṁ, apajjattaga-bādaratēu0 jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattagabādaratēu0 jahannēṇaṁ antōmuhuttaṁ ukkōsēṇaṁ tinni rāindiyāiṁ antōmuhuttūṇāiṁ.</p>
	<p>vāukāiāṇaṁ jahannēṇaṁ antōmuhuttaṁ ukkōsēṇaṁ tinni vāsasahassāiṁ, suhumavāukāiāṇaṁ ōhiāṇaṁ apajjattagāṇaṁ pajjattagāṇa ya tiṇhi vi jahannēṇaṁ vi antōmuhuttaṁ ukkōsēṇaṁ vi antōmuhuttaṁ, bādaravāukāiyāṇaṁ jahannēṇaṁ antōmuhuttaṁ ukkōsēṇaṁ tinni vāsasahassāiṁ, apajjattaga bādara vāukāiyāṇaṁ jahannēṇa vi antōmuhuttaṁ ukkōsēṇaṁ vi antōmuhuttaṁ, pajjattaga bādara vāukāiyāṇaṁ jahannēṇaṁ antōmuhuttaṁ ukkōsēṇaṁ tinni vāsasahassāiṁ antōmuhuttūṇāiṁ. vaṇassaïkāiāṇaṁ jahannēṇaṁ antōmuhuttaṁ ukkōsēṇaṁ dasa vāsasahassāiṁ, suhumavaṇassaïkāiāṇaṁ ōhiāṇaṁ apajjattagāṇaṁ pajjattagāṇaṁ ya tiṇhi vi jahannēṇa vi antōmuhuttaṁ ukkōsēṇaṁ vi antōmuhuttaṁ, bādara vaṇassaïkāiyāṇaṁ jahannēṇaṁ antōmuhuttaṁ ukkōsēṇaṁ dasavāsasahassāiṁ, apajjattaga bādara vaṇassaïkāiyāṇaṁ jahannēṇaṁ vi ukkōsēṇa vi antōmuhuttaṁ pajjatta bādara vaṇassaïkāiyāṇaṁ jahannēṇaṁ antōmuhūttaṁ ukkōsēṇaṁ dasa vāsasahassāiṁ antōmuhattūṇāiṁ.</p>
	<p>bēindiāṇaṁ pucchā0 jahannēṇaṁ antōmuhuttaṁ ukkōsēṇaṁ bārasa saṁvaccharāṇi, apajjattaga bēindiāṇaṁ pucchā0 gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattaga bēindiāṇaṁ pucchā, gōyamā! jahannēṇaṁ antōmuhuttaṁ ukkōsēṇa bārasa saṁvaccharāiṁ antōmuhuttūṇāiṁ.</p>
	<p>tēindiyāṇaṁ pucchā0 jahannēṇaṁ antōmuhuttaṁ ukkōsēṇaṁ ēkūṇapannāsaṁ rāindiāiṁ, apajjattaga tēindiāṇaṁ pucchā0 gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ pajjattagatēindiāṇaṁ pucchā0 gōyamā! jahannēṇaṁ antōmuhuttaṁ ukkōsēṇaṁ ēgūṇapannāsaṁ rāindiāiṁ antōmuhuttūṇāiṁ.</p>
	<p>caürindiāṇaṁ bhantē! kēvaïaṁ kālaṁ ṭhitī pannattā? gōyamā! jahannēṇaṁ antōmuhuttaṁ ukkōsēṇaṁ chammāsā, apajjattaga caürindiāṇaṁ pucchā, gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaga caürindiyāṇaṁ pucchā0 gōyamā! jahannēṇaṁ antōmuhuttaṁ ukkōsēṇaṁ chammāsā antōmuhuttūṇā.</p>
	<p>pañcindiya tirikkhajōṇiāṇaṁ pucchā0 gōyamā! jahannēṇaṁ antōmuhuttaṁ ukkōsēṇaṁ tinni paliōvamāiṁ, jalayara pañcindia tirikkha-jōṇiāṇaṁ pucchā0, gōyamā jahannēṇaṁ antōmuhuttaṁ ukkōsēṇaṁ puvvakōḍī, saṁmucchima jalayara pañcidia tirikkhajōṇiāṇaṁ pucchā0 gōyamā! jahannēṇaṁ antōmuhuttaṁ ukkōsēṇaṁ puvvakōḍī, apajjattaya saṁmucchima jalayara pañcidia pucchā0 gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattaya saṁmucchima jalayara pañcidia pucchā0 gōyamā! jahannēṇaṁ antōmuhuttaṁ ukkōsēṇaṁ puvvakōḍī antōmuhuttūṇā, gabbhavakkantia jalayara pañcidia pucchā0 gōyamā! jahannēṇaṁ antōmuhutta ukkōsēṇaṁ puvvakōḍī, apajjattaya gabbhavakkantiya jalayara pañcidia pucchā0 gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaya gabbhavakkantiya jalayara pañcindia pucchā0 gōyamā! jahannēṇaṁ antōmuhuttaṁ ukkōsēṇaṁ puvvakōḍī, antōmuhuttūṇā.</p>
	<p>caüppayathalayarapañcidia pucchā0 jahannēṇaṁ antōmuhuttaṁ ukkōsēṇaṁ tinni paliōvamāiṁ, saṁmucchima caüppaya thalayara pañcendiya pucchā0 gōyamā! jaha0 antō0 ukkō0 caürāsīti vāsasahassāiṁ, apajjattaya saṁmucchima caüppaya thalayara pañcindia jāva gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaya saṁmucchima caüppaya thalayarapañcidiya jāva gōyamā jahannēṇaṁ antōmuhuttaṁ ukkōsēṇaṁ caürāsīivāsasahassāiṁ antōmuhuttūṇāiṁ.</p>
	<p>gabbhavakkantia caüppayathalayara pañcidia jāva gōyamā! jahannēṇaṁ antōmuhuttaṁ ukkōsēṇaṁ tinni paliōvamāiṁ, apajjattaga gabbhavakkantia caüppayathalayara pañcidia jāva gōyamā jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaga gabbhavakkantia caüppaya-thalayara pañcindia jāva gōyamā! jahannēṇaṁ antōmuhuttaṁ ukkōsēṇaṁ tinni paliōvamāiṁ antōmuhuttūṇāiṁ, uraparisappa thalayarapañcidia jāva gōyamā! jahannēṇaṁ antōmuhuttaṁ ukkōsēṇaṁ puvvakōḍī, saṁmucchima uparisappa thalayarapañcindia jāva gōyamā! jahannēṇaṁ antōmuhuttaṁ ukkōsēṇaṁ tēvannaṁ vāsasahassāiṁ, apajjattaya saṁmucchima uraparisappa thalayarapañcidia jāva gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattaya saṁmucchima uraparisappa thalayarapañcindia jāva gōyamā! jahannēṇaṁ antōmuhuttaṁ ukkōsēṇaṁ tēvannaṁ vāsasahassāiṁ antōmuhuttūṇāiṁ.</p>
	<p>gabbhavakkantia uraparisappa thalayarapañcindia jāva gōyamā! jahannēṇaṁ antōmuhuttaṁ ukkōsēṇaṁ puvvakōḍī, apajjattaga gabbhavakkantiya uraparisappa thalayarapañcindiya jāva gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaya gabbhavakkantiya uraparisappa thalayarapañcindia jāva gōyamā! jahannēṇaṁ antōmuhuttaṁ ukkōsēṇaṁ puvvakōḍī antōmuhuttūṇā.</p>
	<p>bhuaparisappa thalayara pañcindia jāva gōyamā! jahannēṇaṁ antōmuhuttaṁ ukkōsēṇaṁ puvvakōḍī, saṁmucchima bhuaparisappa thalayarapañcidia jāva gōyamā! jahannēṇaṁ antōmuhuttaṁ ukkōsēṇaṁ bāyālīsaṁ vāsasahassāiṁ, apajjattaya saṁmucchima bhuaparisappa thalayarapañcidia jāva gōyamā! jahannēṇa vi antōmuhuttaṁ ukkōsēṇaṁ vi antōmuhuttaṁ, pajjattaga saṁmucchima bhuyaparisappa thalayara pañcendiya jāva gōyamā! jaha0 antō0 ukkōsēṇaṁ bāyālīsaṁ vāsasassāiṁ antōmuhuttūṇāiṁ.</p>
	<p>gabbhavakkantiya bhuaparisappa thalayarapañcindia jāva gōyamā! jahannēṇaṁ antōmuhuttaṁ ukkēsēṇaṁ puvvakōḍī, apajjattaya gabbhavakkantia bhuaparisappa thalayarapañcindiya jāva gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattaya gabbhavakkantia bhuaparisappa thalayarapañcia jāva gōyamā! jahannēṇaṁ antōmuhuttaṁ ukkōsēṇaṁ puvvakōḍī antōmuhuttūṇā.</p>
	<p>khahayarapañcidiya jāva gōyamā! jaha0 antō0 ukkō0 paliōvamassa asaṅkhijjatibhāgō, saṁmucchima khahayara pañcidia jāva gōyamā! jaha0 antō0 ukkō0 bāvattariṁ vāsasahassāiṁ, apajjattaya saṁmucchima khahayara pañcidia jāva gōyamā! jahannēṇaṁ vi antōmuhuttaṁ ukkōsēṇaṁ vi antōmuhuttaṁ, pajjattaga saṁmucchima khahayara pañcidia jāva gōyamā! jaha0 antō0 ukkō0 bāvattari vāsasahassāiṁ antōmuhuttūṇāiṁ.</p>
	<p>gabbhavakkantia khahayara pañcindiya jāva gōyamā! jahannēṇaṁ antōmuhuttaṁ ukkōsēṇaṁ paliōvamasasa asaṅkhijjaïbhāgō, apajjattaga gabbhavakkantia khahayara pañcindia jāva gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaga gabbhavakkantia khahayara pañcidiatirikkha-jōṇiyāṇaṁ bhantē! kēvaïaṁ kālaṁ ṭhitī pannattā? gōyamā! jahannēṇaṁ antōmuhuttaṁ ukkōsēṇaṁ paliōvamassa asaṅkhijjaïbhāgō antōmuhuttūṇō. ēttha ēēsiṁ saṅgahaṇi gāhāō bhavanti taṁ jahā —</p>
      </div>
      <div type="section" n="290">
	<lg n="290">
	  <l>saṁmucchima puvvakōḍī caürāsīiṁ bhavē sahassāiṁ</l>
	  <l>tēvaṇṇā bāyālā bāvattarimēva pakkhīṇaṁ</l>
	</lg>
      </div>
      <div type="section" n="291">
	<lg n="291">
	  <l>gabbhaṁmi puvvakōḍī tinni a paliōvamāiṁ paramāu</l>
	  <l>uraga bhua puvvakōḍī paliōvama'saṅkhabhāgō a</l>
	</lg>
      </div>
      <div type="section" n="292">
	<p>maṇussāṇaṁ bhantē! kēvaïaṁ kālaṁ ṭhitī pannattā? gōyamā! jahannēṇaṁ antōmuhuttaṁ ukkōsēṇaṁ tinni paliōvamāiṁ, saṁmucchima maṇussāṇaṁ jāva gōyamā jahannēṇaṁ vi antōmuhuttaṁ ukkōsēṇaṁ vi antōmuhuttaṁ, gabbhavakkantia maṇussāṇaṁ jāva gōyamā! jahannēṇaṁ antōmuhuttaṁ ukkōsēṇa tinni paliōvamāiṁ apajjattaya gabbhavakkantia maṇussāṇaṁ jāva gōyamā! jahannēṇaṁ vi antōmuhuttaṁ ukkōsēṇa vi antōmuhuttaṁ, pajjattaya gabbhava0 maṇūsāṇaṁ0 jahannēṇaṁ antōmuhuttaṁ ukkō0 tinni paliōvamāiṁ antōmuhuttūṇāiṁ.</p>
	<p>vāṇamantarāṇaṁ bhantē dēvāṇaṁ0 gōyamā! jahannēṇaṁ dasa vāsasahassāiṁ ukkōsēṇaṁ paliōvamaṁ, vāṇamantarīṇaṁ dēvīṇaṁ pucchā  gōyamā! jahannēṇaṁ dasa vāsasahassāiṁ ukkōsēṇaṁ addhapaliōvamaṁ. jōtisiyāṇaṁ bhantē dēvāṇaṁ0 gōyamā! jahannēṇaṁ sātirēgaṁ aṭṭhabhāgapaliōvamaṁ ukkōsēṇaṁ paliōvamaṁ vāsasatasahassamabbhahiaṁ, jōtisiṇīṇaṁ bhantē dēvīṇaṁ pucchā gōyamā! jahannēṇaṁ aṭṭhabhāgapaliōvamaṁ ukkōsēṇaṁ addhapaliōvamaṁ pannāsāē vāsasahassēhiṁ abbhahiaṁ.</p>
	<p>candavimāṇāṇaṁ bhantē dēvāṇaṁ pucchā0 gōyamā! jahannēṇaṁ caübhāgapalivaōvamaṁ ukkōsēṇaṁ paliōvamaṁ vāsasatasahassamabbhahiaṁ, candavimāṇāṇaṁ bhantē! dēvīṇaṁ pucchā0 gōyamā! jahannēṇaṁ caübbhāga paliōvamaṁ ukkōsēṇaṁ addhapaliōvamaṁ pannāsāē vāsasahassēhiṁ abbhahiaṁ.</p>
	<p>sūravimāṇāṇaṁ bhantē dēvāṇaṁ? gōyamā! jahannēṇaṁ caübhāgapaliōvamaṁ ukkōsēṇaṁ paliōvamaṁ vāsasahassamabbhahiaṁ, sūravimāṇāṇaṁ bhantē dēvīṇaṁ? gōyamā! jahannēṇaṁ caübbhagapaliōvamaṁ ukkōsēṇaṁ addhapaliōvamaṁ pañcahiṁ vāsasatēhiṁ abbhahiaṁ.</p>
	<p>gahavimāṇāṇaṁ bhantē dēvāṇaṁ? gōyamā! jahannēṇaṁ caübbhāga paliōvamaṁ ukkōsēṇaṁ paliōvamaṁ, gahavimāṇāṇaṁ bhantē dēvīṇaṁ? gōyamā! jahannēṇaṁ caübhāgapaliōvamaṁ ukkōsēṇaṁ addhapaliōvamaṁ. nakkhattavimāṇāṇaṁ bhantē dēvāṇaṁ? gōyamā! jahannēṇaṁ caübbhāgapaliōvamaṁ ukkōsēṇaṁ addhapaliōvamaṁ. nakkhatta vimāṇāṇaṁ dēvī ṇaṁ pucchā0 gōyamā! jahannēṇaṁ caübbhāga paliōvamaṁ ukkōsēṇaṁ sātirēgaṁ caübbhāgapaliōvamaṁ.</p>
	<p>tārāvimāṇāṇaṁ bhantē! dēvāṇaṁ? gōyamā! jahannēṇaṁ sātirēgaṁ aṭṭhabhāgapaliōvamaṁ ukkōsēṇaṁ caübhāgapaliōvamaṁ, tārāvimāṇaṇaṁ bhantē! dēvīṇaṁ? gōyamā! jahannēṇaṁ aṭṭhabhāgapaliōvamaṁ ukkōsēṇaṁ sāirēgaṁ aṭṭhabhāgapaliōvamaṁ.</p>
	<p>vēmāṇiyāṇa bhantē! dēvāṇaṁ? gōyamā jahannēṇaṁ paliōvamaṁ ukkōsēṇaṁ tēttīsaṁ sāgarōvamāiṁ, vēmāṇiyāṇaṁ bhantē dēvīṇaṁ? gōyamā! jahannēṇaṁ paliōvamaṁ ukkōsēṇaṁ paṇapannaṁ paliōvamāiṁ.</p>
	<p>sōhammē ṇaṁ bhantē! kappē dēvāṇaṁ? gōyamā! jahannēṇaṁ paliōvamaṁ ukkōsēṇaṁ dō sāgarōvamāiṁ, sōhammē ṇaṁ bhantē! kappē pariggahiyādēvīṇaṁ? gōyamā! jahannēṇaṁ paliōvamaṁ ukkōsēṇaṁ satta paliōvamāiṁ, sōhammē ṇaṁ apariggahiyādēvīṇaṁ? gōyama! jahannēṇaṁ paliōvamaṁ ukkōsēṇaṁ pannāsaṁ paliōvamāiṁ.</p>
	<p>īsāṇē ṇaṁ bhantē! kappē dēvāṇaṁ? gōyamā! jahannēṇaṁ sāirēgaṁ paliōvamaṁ ukkōsēṇaṁ sāirēgāiṁ dō sāgarōvamāiṁ, īsāṇē ṇaṁ bhantē! kappē pariggahiyādēvīṇaṁ? gōyamā! jahannēṇaṁ sāirēgaṁ paliōvamaṁ ukkōsēṇaṁ nava paliōvamāiṁ, īsāṇē ṇaṁ bhantē! kappē apariggahiyādēvīṇaṁ? gōyamā! jahannēṇaṁ sāirēgaṁ paliōvamaṁ ukkōsēṇaṁ paṇapanna paliōvamāiṁ.</p>
	<p>saṇaṅkumārē ṇaṁ bhantē! kappē dēvāṇaṁ? gōyamā! jahannēṇaṁ dō sāgarōvamāiṁ ukkōsēṇaṁ dasa sāgarōvamāiṁ.</p>
	<p>māhindē ṇaṁ bhantē! kappē dēvāṇaṁ pucchā0 gōyamā! jahannēṇaṁ sāirēgāiṁ dō sāgarōvamāiṁ ukkōsēṇaṁ sāirēgāiṁ satasāgarōvamāiṁ. bambhalōē ṇaṁ bhantē! kappē dēvāṇaṁ pucchā0 gōyamā! jahannēṇaṁ satta sāgarōvamāiṁ ukkōsēṇaṁ dasa sāgarōvamāiṁ.</p>
	<p>ēvaṁ kappē kappē ēvaṁ bhāṇiavvaṁ0 lantaē jahannēṇaṁ dasa sāgarōvamāiṁ ukkōsēṇaṁ caüddasa sāgarōvamāiṁ, mahāsukkē jahannēṇaṁ caüddasa sāgarōvamāiṁ ukkōsēṇaṁ sattarasa sāgarōvamāiṁ, sahassārē jahannēṇaṁ sattarasa sāgarōvamāiṁ ukkōsēṇaṁ aṭṭhārasa sāgarōvamāiṁ, āṇaē jahannēṇaṁ aṭṭhārasa sāgarōvamāiṁ ukakōsēṇaṁ ēgūṇavīsaṁ sāgarōvamāiṁ, pāṇaē jahannēṇaṁ ēgūṇavīsaṁ sāgarōvamāiṁ ukakōsēṇaṁ vīsaṁ sāgarōvamāiṁ, āraṇē jahannēṇaṁ vīsaṁ sāgarōvamāiṁ ukakōsēṇaṁ ēkavīsaṁ sāgarōvamāiṁ acajcuē jahannēṇaṁ ēkkavīsaṁ sāgarōvamāiṁ ukkōsēṇaṁ bāvīsaṁ sāgarōvamāiṁ.</p>
	<p>hēṭṭhimahēṭṭhimagēvējjavimāṇēsu dēvāṇaṁ pucchā0 gōyamā! jahannēṇaṁ bāvīsaṁ sāgarōvamāiṁ ukkōsēṇaṁ tēvīsaṁ sāgarōvamāiṁ, hēṭṭhimajjhimagēvējjavimāṇēsu ṇaṁ bhantē dēvāṇaṁ? gōyamā! jahannēṇaṁ tēvīsaṁ sāgarōvamāiṁ ukkōsēṇaṁ caüvīsaṁ sāgarōvamāiṁ, hēṭṭhimaüvarimagēvējjavimāṇēsu ṇaṁ bhantē dēvāṇaṁ? gōyamā! jahannēṇaṁ caüvvīsaṁ sāgarōvamāiṁ ukkōsēṇaṁ paṇavīsaṁ sāgarōvamāiṁ, majjhimahēṭṭhimagēvējjavimāṇēsu ṇaṁ bhantē! dēvāṇaṁ? gōyamā! jahannēṇaṁ paṇavīsaṁ sāgarōvamāiṁ ukkōsēṇaṁ chavvīsaṁ sāgarōvamāiṁ, majjhimamajjhima-gēvējjavimāṇēsu ṇaṁ bhantē dēvāṇaṁ? gōyamā! jahannēṇaṁ chavvīsaṁ sāgarōvamāiṁ ukkōsēṇaṁ sattāvīsaṁ sāgarōvamāiṁ, majjhimaüvarimagēvējjavimāṇēsu ṇaṁ bhantē dēvāṇaṁ? gōyamā! jahannēṇaṁ sattāvīsaṁ sāgarōvamāiṁ ukkōsēṇaṁ aṭṭhāvīsaṁ sāgarōvamāiṁ, uvarimahēṭṭhimagēvējjavimāṇēsu ṇaṁ bhantē! dēvāṇaṁ? gōyamā! jahannēṇaṁ aṭṭhāvīsaṁ sāgarōvamāiṁ ukkōsēṇaṁ ēgūṇatīsaṁ sāgarōvamāiṁ, uvarimamajjhimagēvējjavimāṇēsu ṇaṁ bhantē dēvāṇaṁ ? gōyamā! jahannēṇaṁ ēgūṇatīsaṁ sāgarōvamāiṁ ukkōsēṇaṁ tīsaṁ sāgarōvamāiṁ, uvarimaüvarima-gēvējjavimāṇēsu ṇaṁ bhantē! dēvāṇaṁ? gōyamā! jahannēṇaṁ tīsaṁ sāgarōvamāiṁ ukkōsēṇaṁ ēkkatīsaṁ sāgarōvamāiṁ.</p>
	<p>vijayavējayantajayantaaparājitavimāṇēsu ṇaṁ bhantē! dēvāṇaṁ kēvatiaṁ kālaṁ ṭhitī pannattā? gōyamā! jahannēṇaṁ ēkkatīsaṁ sāgarōvamāiṁ ukkōsēṇaṁ tēttīsaṁ sāgarōvamāiṁ, savvaṭṭhasiddhē ṇaṁ bhantē mahāvimāṇē dēvāṇaṁ kēvatiaṁ kālaṁ ṭhitī pannattā? gōyamā! ajahannamanukkōsaṁ tēttīsaṁ sāgarōvamāiṁ, sē taṁ suhumē addhāpaliōvamē, sē taṁ addhā paliōvamē.</p>
      </div>
      <div type="section" n="293">
	<p>sē kiṁ taṁ khēttapaliōvamē? khēttapaliōvamē duvihē pannattē, taṁ jahā — suhumē ya vāvahāriē ya, tattha ṇaṁ jē sē suhumē sē ṭhappē, tattha ṇaṁ jē sē vāvahāriē sē jahānāmaē pallē siyā- jōyaṇaṁ āyāma-vikkhambhēṇaṁ jōyaṇaṁ uḍḍhaṁ uccattēṇaṁ taṁ tiguṇaṁ savisēsaṁ parikkhēvēṇaṁ, sē ṇaṁ pallē ēgāhiya bēyāhiya-jāva bhariē vālaggakōḍīṇaṁ, sē ṇaṁ vālaggē nō aggī ḍahējjā jāva nō pūittāē havvamāgchachējjā, jē ṇaṁ tassa pallassa āgāsapaēsā tēhiṁ vālaggēhiṁ apphunnā taō ṇaṁ samaē-samaē ēgamēgaṁ āgāsapaēsaṁ. avahāya jāvaïēṇaṁ kālēṇaṁ sē pallē khīṇē [nīraē nillēvē] niṭṭhiē bhavaï, sē taṁ vāvahāriē khēttapaliōvamē.</p>
      </div>
      <div type="section" n="294">
	<lg n="294">
	  <l>ēēsiṁ pallāṇaṁ kōḍākōḍī bhavējja dasaguṇiyā</l>
	  <l>taṁ vāvahāriyassa khēttasāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="295">
	<p>ēēhiṁ vāvahāriyaēhiṁ khēttapaliōvama-sāgarōvamēhiṁ kiṁ paōyaṇaṁ? ēēhiṁ vāvahāriēhiṁ khēttapaliōvama-sāgarōvamēhiṁ natthi kiñcippaōyaṇaṁ, kēvalaṁ pannavaṇaṭṭhaṁ pannavijjaï, sē taṁ vāvahāriē khēttapaliōvamē. sē kiṁ taṁ suhumē khēttapaliōvamē? suhumē khēttapaliōvamē, sē jahānāmaē pallē siyā-jōyaṇaṁ āyāma-vikkhambhēṇaṁ jōyaṇaṁ uḍḍhaṁ uccattēṇaṁ taṁ tiguṇaṁ savisēsaṁ parikkhēvēṇaṁ, sē ṇaṁ pallē ēgāhiya-bēyāhiya-tēyāhiya ukkōsēṇaṁ sattarattaparūḍhāṇaṁ saṁmaṭṭhē sannicittē bhariē vālaggakōḍīṇaṁ, tattha ṇaṁ ēgamēgē vālaggē asaṅkhējjāiṁ khaṇḍāiṁ kajjaï, tē ṇaṁ vālaggā diṭṭhīōgāhaṇāō asaṅkhējjaïbhāgamēttā suhumassa paṇagajīvassa sarīrōgāhaṇāō asaṅkhējjaguṇā, sē ṇaṁ vālaggē nō aggī ḍahējjā nō palividdhaṁsējjā nō pūittāē havvamāgacchējjā, jē ṇaṁ tassa pallassa āgāsapaēsā tēhiṁ vālaggēhiṁ apphunnā vā aṇapphunnā vā taō ṇaṁ samaē-samaē ēgamēgaṁ āgāsapaēsaṁ avahāya jāvaïēṇaṁ kālēṇaṁ sē pallē khīṇē jāva niṭṭhiē bhavaï, sē taṁ suhumē khēttapaliōvamē, tattha ṇaṁ cōyaē pannavagaṁ ēvaṁ vayāsī.</p>
	<p>atthi ṇaṁ tassa pallassa āgāsapaēsā jē ṇaṁ tēhiṁ vālaggēhiṁ aṇapphunnā? hantā atthi, jahā kō diṭṭhantō? sē jahānāmaē kōṭṭhaē siyā kōhaṇḍāṇaṁ bhariē tattha ṇaṁ māuliṅgā pakkhittā tē vi māyā, tattha ṇaṁ billā pakkhittā tē vi māyā, tattha ṇaṁ āmalagā pakkhittā tē vi māyā, tattha ṇaṁ bayarā pakkhittā tē vi māyā, tattha ṇaṁ caṇagā pakkhittā tē vi māyā, tattha ṇaṁ muggā pakkhittā tē vi māyā, tattha ṇaṁ sarisavā pakkhittā sē vi māyā, tattha ṇaṁ gaṅgāvāluyā pakkhittā sā vi māyā ēvamēva ēēṇaṁ diṭṭhantēṇaṁ atthi ṇaṁ tassa pallassa āgāsapaēsā jē ṇaṁ tēhiṁ vālaggēhiṁ aṇapphunnā. [taṁ suhumassa khēttasāgarōvamaṁ0]</p>
      </div>
      <div type="section" n="296">
	<lg n="296">
	  <l>ēēsiṁ pallāṇaṁ kōḍākōḍī bhavējja dasaguṇiyā</l>
	  <l>taṁ suhumassa khēttasāgarōvamassa ēgassa bhavē parīmāṇaṁ</l>
	</lg>
      </div>
      <div type="section" n="297">
	<p>ēēhiṁ suhumakhēttapaliōvama-sāgarōvamēhiṁ kiṁ paōyaṇaṁ? ēēhiṁ suhumakhēttapaliōvama-sāgarōvamēhiṁ diṭṭhivāē davvā mavijjanti.</p>
      </div>
      <div type="section" n="298">
	<p>kaïvihā ṇaṁ bhantē davvā pannattā? gōyamā! duvihā davvā pannattā taṁ jahā — jīvadavvā ya ajīvadavvā ya. ajīvadavvā ṇaṁ bhantē! kaïvihā pannattā? gōyamā! ajīvadavvā duvihā pannattā, taṁ jahā -arūviajīvadavvā ya rūviajīvadavvā ya, arūviajīvadavvā ṇaṁ kaïvihā pannattā? gōyamā ! dasavihā paṇṇattā taṁ jahā dhammatthikāē dhammatthikāyassa dēsā dhammatthikāyassa paēsā adhammatthikāē adhammatthikāyassa dēsā adhammatthikāyassa paēsā āgāsatthikāē āgāsatthikāyassa dēsā āgāsatthikāyassa paēsā addhāsamaē, rūviajīvadavvā kaïvihā pannattā? gōyamā! rūvi ajīva davvā caüvvihā paṇṇattā taṁ jahā -khandhā khandhadēsā khandhappaēsā paramāṇupōggalā. tē ṇaṁ bhantē! kiṁ saṅkhējjā asaṅkhējjā anantā? gōyamā! nō saṅkhējjā nō asaṅkhējjā anantā, sē kēṇaṭṭhēṇaṁ bhantē! – ēvaṁ vuccaï0 nō saṅkhējjā nō asaṅkhējjā anantā? gōyamā! anantā paramāṇu pōggalā, anantā dupaēsiyā khandhā jāva anantā anantapaēsiyā khandhā, sē tēṇaṭṭhēṇaṁ gōyamā! ēvaṁ vuccaï tē ṇaṁ nō saṅkhējjā nō asaṅkhējjā anantā.</p>
	<p>jīvadavvā ṇaṁ bhantē! kiṁ saṅkhējjā asaṅkhējjā anantā? gōyamā! nō saṅkhējjā nō asaṅkhējjā anantā, sē kēṇaṭṭhēṇaṁ bhantē! ēvaṁ vuccaï? gōyamā! asaṅkhējjā nēraïyā asaṅkhējjā asurakumārā jāva asaṅkhējjā thaṇiyakumārā asaṅkhējjā puḍhavikāiyā jāva asaṅkhējjā vāukāiyā anantā vaṇassaïkāiyā asaṅkhējjā bēindiyā asaṅkhējjā caürindiyā asaṅkhējjā pañcindiya-tirikkhajōṇiyā asaṅkhējjā maṇussā asaṅkhējjā vāṇamantarā asaṅkhējjā jōisiyā asaṅkhējjā vēmāṇiyā anantā siddhā, sē tēṇaṭṭhēṇaṁ gōyamā! ēvaṁ vuccaï jīvadavvāṇaṁ nō saṅkhējjā nō asaṅkhējjā anantā.</p>
      </div>
      <div type="section" n="299">
	<p>kaï ṇaṁ bhantē sarīrā pannattā? gōyamā! pañca sarīrā pannattā, taṁ jahā — ōrāliē vēuvviē āhāraē tēyaē kammaē. nēraïyāṇaṁ bhantē! kaï sarīrā pannattā? gōyamā! taō sarīrā paṇṇattā taṁ jahā- vēuvviē tēyaē kammaē. asurakumārāṇaṁ kaï sarīrā pannattā? gōyamā! taō sarīrā0 vēuvviē tēē kammaē ēvaṁ tinni-tinni ēvaṁ cēva sarīrā jāva thaṇiyakumārāṇaṁ bhāṇiyavvā.</p>
	<p>puḍhavikāiyāṇaṁ bhantē! kaï sarīrā pannattā? gōyamā! taō sarīrā paṇṇattā taṁ jahā — ōrāliē tēyaē kammaē, ēvaṁ āu-tēu-vaṇassaïkāiyāṇaṁ vi ēē cēva tinni sarīrā bhāṇiyavvā, vāukāiyāṇaṁ0 cattāri sarīrā pannattā taṁ jahā — ōrāliē vēuvviē tēyaē kammaē; bēindiya-tēindiya-caürindiyāṇaṁ jahā puḍhavikāiyāṇaṁ, pañcindiyatirikkhajōṇiyāṇaṁ jahā vāukāiyāṇaṁ, maṇussāṇaṁ jāva gōyamā! pañca sarīrā paṁ0 taṁ jahā-ōrāliē vēuvviē āhāraē tēyaē kammaē. vāṇamantarāṇaṁ jōisiyāṇaṁ vēmāṇiyāṇaṁ jahā nēraïyāṇaṁ.</p>
	<p>kēvaïyā ṇaṁ bhantē ōrāliya-sarīrā pannattā? gōyamā! duvihā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā asaṅkhējjāhiṁ ussappiṇī-ōsappiṇīhiṁ avahīranti kālaō khēttaō asaṅkhējjā lōgā, tattha ṇaṁ jē tē mukkēllayā tē ṇaṁ anantā – anantāhiṁ ussappiṇī-ōsappiṇīhiṁ avahīranti kālaō khēttaō anantā lōgā davvaō abhavasiddhaēhiṁ anantaguṇā siddhāṇaṁ anantabhāgō. kēvaïāṇaṁ bhantē! vēuvviasarīrā pannattā? gōtama! taṁ jahā-duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā asaṅkhējjāhiṁ ussappiṇī-ōsappiṇīhiṁ avahīranti kālaō khēttaō asaṅkhējjāō sēḍhīō payarassa asaṅkhējjaïbhāgō, tattha ṇaṁ jē tē mukkēllayā tē ṇaṁ anantā anantāhiṁ  ussappiṇī-ōssappiṇīhiṁ avahīranti kālaō sēsaṁ jahā ōrāliyassa mukkēllayā tahā ēē vi bhāṇiyavvā. āhāragasarīrā pucchā0 gōyamā! taṁ duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ siya atthi siya natthi, jaï atthi jahannēṇaṁ ēgō vā dō vā tinni vā ukkōsēṇaṁ sahassapuhattaṁ, mukkēllayā jahā ōrāliyasarīrassa tahā bhāṇiyavvā.</p>
	<p>tēyagasarīrā pucchā0 gōyamā! taṁ duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ anantā anantāhiṁ ussappiṇī-ōsappiṇīhiṁ avahīranti kālaō khēttaō anantā lōgā davvaō siddhēhiṁ anantaguṇā savvajīvāṇaṁ anantabhāgūṇā, tattha ṇaṁ jē tē mukkēllayā tē ṇaṁ anantā anantāhiṁ ussappiṇī-ōsappiṇīhiṁ avahīranti kālaō khēttaō anantā lōgā davvaō savvajīvēhiṁ anantaguṇā savva jīvavaggassa anantabhāgō.</p>
	<p>kammagasarīrā pucchā0 gōyamā!  taṁ duvihā pannattā taṁ jahā-baddhēllayā ya mukkēllayā ya jahā tēyagasarīrā tahā kammagasarīrā vi bhāṇiyavvā.</p>
	<p>nēraïyāṇaṁ bhantē! kēvaïyā ōrāliyasarīrā pannattā? gōyamā! taṁ duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ natthi, tattha ṇaṁ jē tē mukkēllayā tē jahā ōhiyā ōrāliyasarīrā tahā bhāṇiyavvā, nēraïyāṇaṁ bhantē kēvaïyā vēuvviyasarīrā pannattā? gōyamā! taṁ duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā-asaṅkhējjāhiṁ ussappiṇī-ōsappiṇīhiṁ avahīranti kālaō khēttaō asaṅkhējjāō sēḍhīō payarassa asaṅkhējjaïbhāgō tāsi ṇaṁ sēḍhīṇaṁ vikkhambhasūī aṅgula paḍhamavaggamūlaṁ biiyavaggamūla paḍuppannaṁ ahava ṇaṁ aṅgula biiyavaggamūla ghanapamāṇamēttāō sēḍhīō, tattha ṇaṁ jē tē mukkēllayā tē ṇaṁ jahā ōhiyā ōrāliyasarīrā tahā bhāṇiyavvā, nēraïyāṇaṁ bhantē! kēvaïyā āhāragasarīrā pannattā? gōyamā! taṁ jahā-duvihā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ natthi, tattha ṇaṁ jē tē mukkēllayā tē jahā ōhiyā ōrāliyasarīrā tahā bhāṇiyavvā. tēyaga-kammagasarīrā jahā ēēsiṁ cēva vēuvviyasarīrā tahā bhāṇiyavvā.</p>
	<p>asurakumārāṇaṁ bhantē! kēvaïyā ōrāliyasarīrā pannattā? gōyamā! jahā nēraïyāṇaṁ ōrāliyasarīrā tahā bhāṇiyavvā, asurakumārāṇaṁ bhantē! kēvaïyā vēuvviyasarīrā pannattā? gōyamā! duvihā pannattā taṁ jahā-baddhēllayā ya mukkēllayā ya tattha ṇaṁ jē tē baddhēllayā tē ṇaṁ asaṅkhējjā-asaṅkhējjāhiṁ ussappiṇīhiṁ avahīranti kālaō khēttaō asaṅkhējjāō sēḍhīō payarassa asaṅkhējjaïbhāgō tāsi ṇaṁ sēḍhīṇaṁ vikkhambhasūī aṅgula paḍhamavagga- mūlassa asaṅkhējjaïbhāgō, mukkēllayā jahā ōhiyā ōrāliyasarīrā tahā bhāṇiyavvā, asurakumārāṇaṁ bhantē! kēvaïyā āhāragasarīrā pannattā? gōyamā! taṁ-duvihā pannattā taṁ jahā-baddhēllayā ya mukkēllayā ya jahā ēēsiṁ cēva ōrāliyasarīrā tahā bhāṇiyavvā, tēyaga-kammagasarīrā jahā ēēsiṁ cēva vēuvviyasarīrā tahā bhāṇiyavvā, jahā asurakumārāṇaṁ tahā jāva thaṇiyakumārāṇaṁ tāva bhāṇiyavvaṁ.</p>
	<p>puḍhikāiyāṇaṁ bhantē! kēvaïyā ōrāliyasarīrā pannattā? gōyamā! duvihā pannattā taṁ jahā-baddhēllayā ya mukkēllayā ya ēvaṁ jahā ōhiyā ōrāliyasarīrā tahā bhāṇiyavvā, puḍhavikāiyāṇaṁ bhantē kēvaïyā vēuvviyasarīrā pannattā? gōyamā duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ natthi, mukkēllayā jahā ōhiyāṇaṁ ōrāliyasarīrā tahā bhāṇiyavvā, -āhāragasarīrā vi ēvaṁ cēva bhāṇiyavvā, tēyaga-kammagasarīrā jahā ēēsiṁ cēva ōrāliyasarīrā tahā bhāṇiyavvā, jahā puḍhavikāiyāṇaṁ ēvaṁ āukāiyāṇaṁ tēukāiyāṇaṁ ya savvasarīrā bhāṇiyavvā.</p>
	<p>vāukāiyāṇaṁ bhantē! kēvaïyā ōrāliyasarīrā pannattā? gōyamā duvihā pannattā taṁ jahā-baddhēllayā ya mukkēllayā ya, jahā puḍhavikāiyāṇaṁ ōrāliyasarīrā tahā bhāṇiyavvā, vāukāiyāṇaṁ bhantē! kēvaïyā vēuvviyasarīrā pannattā? gōyamā! duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā samaē-samaē avahīramāṇā-ahīramāṇā khētta paliōvamassa asaṅkhējjaïbhāgamēttēṇaṁ kālēṇaṁ avahīranti nō cēva ṇaṁ avahiyā siyā, mukkēllayā vēuvviyasarīrā āhāragasarīrā jahā puḍhavikāiyāṇaṁ tahā bhāṇiyavvā, tēyaga-kammagasarīrā jahā puḍhavikāiyāṇaṁ tahā bhāṇiyavvā.</p>
	<p>vaṇassaïkāiyāṇaṁ ōrāliya-vēuvviyaāhāragasarīrā jahā puḍhavikāiyāṇaṁ tahā bhāṇiyavvā, vaṇassaïkāiyāṇaṁ bhantē! kēvaïyā tēyagakammaga-sarīrā pannattā? gōyamā! duvihā pannattā, jahā- ōhiyā tēyaga-kammagasarīrā tahā vaṇassaïkāiyāṇa vi tēyaga-kammagasarīrā bhāṇiyavvā.</p>
	<p>bēindiyāṇaṁ bhantē! kēvaïyā ōrāliyasarīrā pannattā? gōyamā! duvihā pannattā taṁ jahā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā-asaṅkhējjāhiṁ ussappiṇī-ōsappiṇīhiṁ avahīranti kālaō khēttaō asaṅkhējjāō sēḍhīō payarassa asaṅkhējjaïbhāgō tāsiṁ ṇaṁ sēḍhīṇaṁ vikkhambhasūī asaṅkhējjāō jōyaṇakōḍākōḍīō asaṅkhējjāiṁ sēḍhivaggamūlāiṁ bēindiyāṇaṁ ōrāliyasarīrēhiṁ baddhēllaēhiṁ payarō avahīraï asaṅkhējjāhiṁ ussappiṇī-ōsappiṇīhiṁ kālaō khēttaō aṅgulapayarassa āvaliyāē ya asaṅkhējjaïbhāgapalibhāgēṇaṁ, mukkēllayā jahā ōhiyā ōrāliyasarīrā tahā bhāṇiyavvā, vēuvviyaāhāra-gasarīrā baddhēllayā natthi, mukkēllayā jahā ōhiyā ōrāliyasarīrā tahā bhāṇiyavvā, tēyagakammagasarīrā jahā ēēsiṁ cēva ōrāliyasarīrā tahā bhāṇiyavvā.</p>
	<p>jahā bēindiyāṇaṁ tahā tēindiyacaürindiyāṇa vi bhāṇiyavvā, pañcindiya tirikkhajōṇiyāṇa vi ōrāliyasarīrā ēvaṁ cēva bhāṇiyavvā, pañcindiyatirikkhajōṇiyāṇaṁ bhantē! kēvaïyā vēuvviyasarīrā pannattā? gōyamā! duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā asaṅkhējjāhiṁ ussappiṇī-ōsappiṇīhiṁ avahīranti kālaō khēttaō asaṅkhējjāō sēḍhīō payarassa asaṅkhējjaïbhāgō tāsiṁ ṇaṁ sēḍhīṇaṁ vikkhambhasūī aṅgula paḍhama-vaggamūlassa asaṅkhējjaïbhāgō, mukkēllayā jahā ōhiyā ōrāliyā tahā bhāṇiyavvā, āhāragasarīrā jahā bēindiyāṇaṁ, tēyaga-kammagasarīrā jahā ōrāliyā.</p>
	<p>maṇussāṇaṁ bhantē! kēviiyā ōrāliyasarīrā pannattā? gō! duvihā pannattā taṁ jahā-baddhēllayā ya mukkēllayā ya tattha ṇaṁ jē tē baddhēllayā tē ṇaṁ siya saṅkhējjā siya asaṅkhējjā jahannapaē saṅkhējjā-saṅkhējjāō kōḍā-kōḍīō ēgūṇatīsaṁ ṭhāṇāiṁ tijamalapayassa uvariṁ caüjamalapayassa hēṭṭhā ahava ṇaṁ chaṭṭhō vaggō pañcamavaggapaḍuppannō ahava ṇaṁ chaṇṇaüi chēyaṇaga dāyirāsī, ukkōsapaē asaṅkhējjā-asaṅkhējjāhiṁ ussappiṇī-ōsappiṇīhiṁ avahīranti kālaō khēttaō ukkōsapaē rūvapakkhittēhiṁ maṇussēhiṁ sēḍhī avahīraï kālaō asaṅkhējjāhiṁ ussappiṇī-ōsappiṇīhiṁ, khēttaō aṅgula paḍhamavaggamūlaṁ taïyavaggamūlapaḍuppannaṁ, mukakēllayā jahā ōhiyā ōrāliyā tahā bhāṇiyavvā.</p>
	<p>maṇussāṇaṁ bhantē! kēvaïyā vēuvviyasarīrā pannattā? gōyamā! duvihā pannattā taṁ jahā-baddhēllayā ya mukkēllayā ya, tattha ṇaṁ jē tē baddhēllayā tē ṇaṁ saṅkhējjā samaē-samaē avahīramāṇā-avahīramāṇā saṅkhējjēṇaṁ kālēṇaṁ avahīranti nō cēva ṇaṁ avahiyā siyā, mukkēllayā jahā ōhiyā ōrāliyāṇaṁ mukkē tahā bhāṇi0.</p>
	<p>maṇussāṇaṁ bhantē! kēvaïyā āhāragasarīrā pannattā? gōyamā! duvihā pannattā taṁ jahā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ siya atthi siya natthi, jaï atthi jahannēṇaṁ ēgō vā dō vā tinni vā ukkōsēṇaṁ sahassapuhattaṁ, mukkēllayā jahā ōhiyā ōrāliyāṇaṁ, tēyaga-kammagasarīrā jahā ēēsiṁ cēva ōrāliyā tahā bhāṇiyavvā.</p>
	<p>vāṇamantarāṇaṁ ōrāliyasarīrā jahā nēraïyāṇaṁ, vāṇamantarāṇaṁ bhantē! kēvaïyā vēuvviyasarīrā pannattā? gōyamā ! duvihā pannattā taṁ jahā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhējjā-asaṅkhējjāhiṁ ussappiṇī-ōsappiṇīhiṁ avahīranti kālaō, khēttaō asaṅkhējjāō sēḍhīō payarassa asaṅkhējjaïbhāgō tāsiṁ ṇaṁ sēḍhīṇaṁ vikkhambhasūī saṅkhējja jōyaṇasaya-vaggapaliōbhāgō payarassa, mukkēllayā jahā ōhiyā ōrāliyā tahā bhā0 āhāragasarīrā duvihā vi jahā asurakumārāṇaṁ tahā bhā0. vāṇamantarāṇaṁ bhantē! kēvaïyā tēyaga-kammagasarīrā pannattā? gōyamā! jahā ēēsiṁ cēva vēuvviya sarīrā tahā tēaga0 bhāṇiyavvā.</p>
	<p>jōisiyāṇaṁ ōrāliyasarīrā jahā nēraïyāṇaṁ, jōisiyāṇaṁ bhantē kēvaïyā vēuvviyasarīrā pannattā? gōyamā ! duvihā pannattā taṁ jahā - baddhēllayā ya mukkēllayā ya, tattha ṇaṁ jē tē baddhēllayā jāva tāsi ṇaṁ sēḍhīṇaṁ vikkhambhasūī bēchappannaṅgulasayavaggapalibhāgō payarassa, mukkēllayā jahā ōhiyā ōrāliyā, tahā bhāṇiyavvā āhāragasarīrā jahā nēraïyāṇaṁ tahā bhāṇiyavvā tēyaga-kammagasarīrā jahā ēēsiṁ cēva vēuvviyā tahā bhāṇiyavvā.</p>
	<p>vēmāṇiyāṇaṁ bhantē kēvaïyā ōrāliyasarīrā pannattā? gōyamā! jahā nēraïyāṇaṁ tahā, vēmāṇiyāṇaṁ bhantē kēvaïyā vēuvviyasarīrā pannattā? gōyamā! duvihā baddhēllayā ya mukkēllayā ya, tattha ṇaṁ jē tē baddhēllayā tē ṇaṁ asaṅkhijjā asaṅkhējjā hiṁ ussappiṇī avahīranti kālaō khēttaō asaṁ0 sēḍhīō payarassa asaṅkhē0 tāsi ṇaṁ sēḍhīṇaṁ vikkhambhasūī aṅgula bīyavaggamūlaṁ taïyavagga-mūlapaḍuppannaṁ ahava ṇaṁ aṅgula taïyavagga mūladhaṇappamāṇa mēttāō sēḍhīō, mukkēllayā jahā ōhiyā ōrāliyā tahā bhāṇiyavvā, āhāraga-sarīrā jahā nēraïyāṇaṁ tēyaga-kammagasarīrā jahā ēēsiṁ cēva vēuvviyasarīrā tahā bhāṇiyavvā, sē taṁ suhumē khēttapaliōvamē. sē taṁ khēttapaliōvamē sē, taṁ paliōvamē, sē taṁ vibhāganipphannē, sē taṁ kālappamāṇē.</p>
      </div>
      <div type="section" n="300">
	<p>sē kiṁ taṁ bhāvappamāṇē? bhāvappamāṇē tivihē pannattē, taṁ jahā — guṇappamāṇē nayappamāṇē saṅkhappamāṇē.</p>
      </div>
      <div type="section" n="301">
	<p>sē kiṁ taṁ guṇappamāṇē? guṇappamāṇē duvihē pannattē taṁ jahā — jīva guṇappamāṇē ya ajīva guṇappamāṇē ya. sē kiṁ taṁ ajīvaguṇappamāṇē? ajīvaguṇappamāṇē pañcavihē pannattē taṁ jahā vaṇṇa guṇappamāṇē gandha guṇappamāṇē rasa guṇappamāṇē phāsa guṇappamāṇē saṇṭhāṇa guṇappamāṇē.</p>
	<p>sē kiṁ taṁ vaṇṇaguṇappamāṇē? taṁ jahā pañcavihē pannattē taṁ jahā kālavaṇṇaguṇappamāṇē jāva sukkilavaṇṇa-guṇappamāṇē, sē taṁ vaṇṇaguṇappamāṇē. sē kiṁ taṁ gandhaguṇappamāṇē? taṁ duvihē, subbhigandhaguṇappamāṇē dubbhigandha-guṇappamāṇē, sē taṁ gandhaguṇappamāṇē. sē kiṁ taṁ rasaguṇappamāṇē? pañcavihē pannattē taṁ jahā tittarasa guṇappamāṇē jāva mahurarasa guṇappamāṇē, sē taṁ rasaguṇappamāṇē. sē kiṁ taṁ phāsaguṇappamāṇē? taṁ jahā aṭṭhavihē pannattē taṁ jahā kakkhaḍaphāsa guṇappamāṇē jāva lukkhaphāsa guṇappamāṇē, sē taṁ phāsa guṇappamāṇē. sē kiṁ taṁ saṇṭhāṇaguṇappamāṇē? pañcavihē pannattē taṁ jahā — parimaṇḍalasaṇṭhāṇa guṇappamāṇē jāva āyayasaṇṭhāṇa guṇappamāṇē, sē taṁ saṇṭhāṇaguṇappamāṇē. sē taṁ ajīva-guṇappamāṇē.</p>
	<p>sē kiṁ taṁ jīvaguṇappamāṇē? jīvaguṇappamāṇē tivihē pannattē taṁ jahā — nāṇaguṇappamāṇē daṁsaṇa-guṇappamāṇē caritta-guṇappamāṇē. sē kiṁ taṁ nāṇaguṇappamāṇē? caüvvihē pannattē taṁ jahā-paccakkhē anumānē ōvammē āgamē. sē kiṁ taṁ paccakkhē? duvihē pa0 taṁ jahā indiyapaccakkhē nōindiyapaccakkhē ya. sē kiṁ taṁ indiyapaccakkhē? pañcavihē pa0 taṁ jahā-sōindiya-paccakkhē jāva phāsindiyapaccakkhē, sē taṁ indiyapaccakkhē. sē kiṁ taṁ nōindiyapaccakkhē? tivihē ōhināṇapaccakkhē maṇapajjavanāṇapaccakkhē kēvalanāṇapaccakkhē, sē taṁ nōindiyapaccakkhē. sē taṁ paccakkhē. </p>
	<p>sē kiṁ taṁ anumānē? tivihē pa0 taṁ jahā puvvavaṁ sēsavaṁ diṭṭhasāhammavaṁ, sē kiṁ taṁ puvvavaṁ?</p>
      </div>
      <div type="section" n="302">
	<lg n="302">
	  <l>mātā puttaṁ jahā naṭṭhaṁ juvāṇaṁ punarāgataṁ</l>
	  <l>kāī paccabhijāṇējjā puvvaliṅgēṇa kēṇaī</l>
	</lg>
      </div>
      <div type="section" n="303">
	<p>taṁ jahā — khattēṇa vā vaṇēṇa vā lañchaṇēṇa vā masēṇa vā tilaēṇa vā, sē taṁ puvvavaṁ. sē kiṁ taṁ sēsavaṁ? pañcavihaṁ pa0 taṁ jahā-kajjēṇaṁ kāraṇēṇaṁ guṇēṇaṁ avayavēṇaṁ āsaēṇaṁ. sē kiṁ taṁ kajjēṇaṁ? taṁ jahā saṅkhaṁ saddēṇaṁ bhēriṁ tāliēṇaṁ vasabhaṁ ḍhiṅkiēṇaṁ mōraṁ kēkāiēṇaṁ hayaṁ hēsiēṇaṁ hatthiṁ gulagulāiēṇaṁ rahaṁ ghaṇaghaṇāiēṇaṁ, sē taṁ kajjēṇaṁ. sē kiṁ taṁ kāraṇēṇaṁ? taṁ jahā-tantavō paḍassa kāraṇaṁ na paḍō tantukāraṇaṁ, vīraṇā kaḍassa kāraṇaṁ na kaḍō vīraṇakāraṇaṁ, mippiṇḍō ghaḍassa kāraṇaṁ na ghaḍō mippiṇḍakāraṇaṁ, sē taṁ kāraṇēṇaṁ.</p>
	<p>sē kiṁ taṁ guṇēṇaṁ?  taṁ jahā-suvaṇṇaṁ nikasēṇaṁ pupphaṁ gandhēṇa lavaṇaṁ rasēṇaṁ maïraṁ āsāēṇaṁ vatthaṁ phāsēṇaṁ, sē taṁ guṇēṇaṁ. sē kiṁ taṁ avayavēṇaṁ? avayavēṇaṁ mahisaṁ siṅgēṇaṁ, kukkuḍaṁ sihāē, hatthiṁ visāṇēṇaṁ, varāhaṁ dāḍhāē, mōraṁ piñcchēṇaṁ, āsaṁ khurēṇaṁ, vagghaṁ nahēṇaṁ, camariṁ vālaggēṇaṁ, vānaraṁ laṅgulēṇaṁ dupayaṁ maṇussā, caüppayaṁ gavamādi, bahupayaṁ gōmhiyādi, sīhaṁ kēsarēṇaṁ, vasahaṁ kakuhēṇaṁ, mahilaṁ valayabāhāē.</p>
      </div>
      <div type="section" n="304">
	<lg n="304">
	  <l>pariyarabandhēṇa bhaḍaṁ jāṇējjā mahiliya nivasaṇēṇaṁ</l>
	  <l>sitthēṇa dōṇapāgaṁ kaviṁ ca ēgāē gāhāē</l>
	</lg>
      </div>
      <div type="section" n="305">
	<p>sē taṁ avayavēṇaṁ. sē kiṁ taṁ āsaēṇaṁ? āsaēṇaṁ aggiṁ dhūmēṇaṁ, salilaṁ balāgāhiṁ, vuṭṭhiṁ abbhavikārēṇaṁ, kulaputtaṁ sīlasamāyārēṇaṁ, sē taṁ āsaēṇaṁ, sē taṁ sēsavaṁ.</p>
	<p>sē kiṁ taṁ diṭṭhasāhammavaṁ? duvihaṁ pannattaṁ taṁ jahā sāmannadiṭṭhaṁ ca visēsadiṭṭhaṁ ca. sē kiṁ taṁ sāmannadiṭṭhaṁ? taṁ jahā jahā ēgō purisō tahā bahavē purisā jahā bahavē purisā tahā ēgō purisō, jahā ēgō karisāvaṇō tahā bahavē karisāvaṇā jahā bahavē karisāvaṇā tahā ēgō karisāvaṇō, sē taṁ sāmannadiṭṭhaṁ. </p>
	<p>sē kiṁ taṁ visēsadiṭṭhaṁ? taṁ jahā sē jahānāmaē kēi purisē kañci purisaṁ bahūṇaṁ purisāṇaṁ majjhē puvvadiṭṭhaṁ purisaṁ paccabhijāṇējjā ayaṁ sē purisē, bahūṇaṁ vā karisāvaṇāṇaṁ majjhē puvvadiṭṭhaṁ karisāvaṇaṁ paccabhijāṇējjā ayaṁ sē karisāvaṇē, tassa samāsaō tivihaṁ gahaṇaṁ bhavaï taṁ jahā —tīyakālagahaṇaṁ paḍuppannakālagahaṇaṁ anāgaya-kālagahaṇaṁ, sē kiṁ taṁ tīyakālagahaṇaṁ? tīyakālagahaṇaṁ uttiṇāṇi vaṇāṇi nipphannasassaṁ vā mēiṇiṁ puṇṇāṇi ya kuṇḍa-sara-nadi-daha-talāgāṇi pāsittā tēṇaṁ sāhijjaï jahā- suvuṭṭhī āsī, sē taṁ tīyakāla-gahaṇaṁ. sē kiṁ taṁ paḍuppannakālagahaṇaṁ? paḍuppannakālagahaṇaṁ sāhuṁ gōyaraggagayaṁ vicchaḍḍiyapaürabhattapāṇaṁ pāsittā tēṇaṁ sāhijjaï jahā-subhikkhē vaṭṭaï, sē taṁ paḍuppannakālagahaṇaṁ. sē kiṁ taṁ anāgayakālagahaṇaṁ?</p>
      </div>
      <div type="section" n="306">
	<lg n="306">
	  <l>abbhassa nimmalattaṁ kasiṇā ya girī savijjuyā mēhā</l>
	  <l>thaṇiyaṁ vāubbhāsō sajhā rattā ya paṇiddhā ya</l>
	</lg>
      </div>
      <div type="section" n="307">
	<p>vāruṇaṁ vā māhindaṁ vā annayaraṁ vā pasatthaṁ uppāyaṁ pāsittā tēṇaṁ sāhijjaï jahā suvuṭṭhī bhavissaï, sē taṁ anāgayakālagahaṇaṁ, ēēsiṁ cēva vivajjāsē tivihaṁ gahaṇaṁ bhavaï taṁ jahā tīyakālagahaṇaṁ jāva anāgayakālagahaṇaṁ. sē kiṁ taṁ tīyakālagahaṇaṁ? nittiṇāiṁ vaṇāiṁ anipphaṇṇa sassaṁ vā mēiṇiṁ sukkāṇi ya kuṇḍa-sara-nadi-daha-taḍāgāiṁ pāsittā tēṇaṁ sāhijjaï jahā kuvuṭṭhī āsī, sē taṁ tīyakālahaṇaṁ. sē kiṁ taṁ paḍuppannakālagahaṇaṁ? sāhuṁ gōyaraggagayaṁ bhikkhaṁ alabhamāṇaṁ pāsittā tēṇaṁ sāhijjaï jahā dubbhikkhē vaṭṭaï. sē taṁ paḍuppamāṇakālagahaṇaṁ, sē kiṁ taṁ anāgayakālagahaṇaṁ?</p>
      </div>
      <div type="section" n="308">
	<lg n="308">
	  <l>dhūmāyanti disāō sañcikkhiya mēiṇī apaḍibaddhā</l>
	  <l>vāyā nēraïyā khalu kuvuṭṭhimēvaṁ nivēyanti</l>
	</lg>
      </div>
      <div type="section" n="309">
	<p>aggēyaṁ vā vāyavvaṁ vā annayaraṁ vā appasatthaṁ uppāyaṁ pāsittā tē ṇaṁ sāhijjaï jahā kuvuṭṭhī bhavissaï, sē taṁ anāgayakālagahaṇaṁ sē taṁ visēsadiṭṭhaṁ, sē taṁ diṭṭhasāhammavaṁ, sē taṁ anumāṇē.</p>
	<p>sē kiṁ taṁ ōvammē? taṁ jahā duvihē pannattē taṁ jahā-sāhammōvaṇīē ya vēhammōvaṇīē ya. sē kiṁ taṁ sāhammōvaṇīē? tivihē pannattē taṁ jahā kiñcisāhammē pāyasāhammē savvasāhammē. sē kiṁ taṁ kiñcisāhammē? jahā-mandarō tahā sarisavō jahā sarisavō tahā mandarō, jahā samuddō tahā gōppayaṁ jahā gōppayaṁ tahā samuddō, jahā āiccō tahā khajjōtō jahā khajjōtō tahā āiccō, jahā candō tahā kumudō jahā kumudō tahā candō. sē taṁ kiñcisāhammē. sē kiṁ taṁ pāyasāhammē? jahā gō tahā gavaō jahā gavaō tahā gō, sē taṁ pāyasāhammē. sē kiṁ taṁ savvasāhammē? ōvammaṁ natthi, tahā vi tassa tēṇēva ōvammaṁ kīraï jahā arahantēhiṁ arahantasarisaṁ kayaṁ, cakkavaṭṭiṇā cakkavaṭṭisarisaṁ kayaṁ, baladēvēṇa baladēvasarisaṁ kayaṁ, vāsudēvēṇaṁ vāsudēvasarisaṁ kayaṁ, sāhuṇā sāhusarisaṁ kayaṁ, sē taṁ savvasāhammē. sē taṁ sāhammōvaṇīē. </p>
	<p>sē kiṁ taṁ vēhammōvaṇīē? taṁ jahā tivihē pannattē taṁ jahā-kiñcivēhammē pāyavēhammē savvavēhammē. sē kiṁ taṁ kiñcivēhammē? jahā sāmalērō na tahā bāhulērō jahā bāhulērō na tahā sāmalērō, sē taṁ kiñcivēhammē. sē kiṁ taṁ pāyavēhammē? jahā vāyasō na tahā pāyasō jahā pāyasō na tahā vāyasō, sē taṁ pāyavēhammē. sē kiṁ taṁ savvavēhammē? ōvammaṁ natthi, tahā vi tassa tēṇēva ōvammaṁ kīraï jahā-nīcēṇa nīcasarisaṁ kayaṁ, dāsēṇaṁ dāsasarisaṁ kayaṁ, kākēṇa kāgasarisa kayaṁ, sāṇēṇaṁ sāṇasarisaṁ kayaṁ, pāṇēṇa pāṇasarisaṁ kayaṁ sē taṁ savvavēhammē. sē taṁ vahammōvaṇīē, sē taṁ ōvammē.</p>
	<p>sē kiṁ taṁ āgamē? duvihē pannattē taṁ jahā lōiē lōguttariē ya. sē kiṁ taṁ lōiē āgamē? jaṁ ṇaṁ imaṁ annāṇiēhiṁ micchadiṭṭhīhiṁ sacchandabuddhi-maïvigappiyaṁ taṁ jahā — bhārahaṁ rāmāyaṇaṁ jāva cattāri vēyā saṅgōvaṅgā, sē taṁ lōiē āgamē. sē kiṁ taṁ lōguttariē āgamē? lōguttariē āgamē jaṁ ṇaṁ imaṁ arahantēhiṁ bhagavantēhiṁ uppannanāṇaṁsaṇadharēhiṁ tīyapaḍuppannamanāgayajāṇaēhiṁ savvaṇṇūhiṁ savvadarisīhiṁ tēlōkkavahiya-mahiya-pūiēhiṁ paṇīyaṁ duvālasaṅgaṁ gaṇipiḍagaṁ taṁ jahā —āyārō jāva diṭṭhivāō sē taṁ lōguttariē āgamē. </p>
	<p>ahavā āgamē tivihē pannattē taṁ jahā — suttāgamē atthāgamē tadubhayāgamē, ahavā āgamē tivihē pannattē taṁ jahā attāgamē anantarāgamē paramparāgamē. titthagarāṇaṁ atthassa attāgamē gaṇaharāṇaṁ suttassa attāgamē atthassa anantarāgamē, gaṇaharasīsāṇaṁ suttassa anantarāgamē atthassa paramparāgamē, tēṇa paraṁ suttassa vi atthassa vi nō attāgamē nō anantarāgamē paramparāgamē, sē taṁ lōguttariē āgamē, sē taṁ āgamē. sē taṁ nāṇaguṇappamāṇē. </p>
	<p>sē kiṁ taṁ daṁsaṇa-guṇappamāṇē? daṁsaṇaguṇappamāṇē caüvvihē pannattē taṁ jahā — cakkhudaṁsaṇa guṇappamāṇē acakkhudaṁsaṇa guṇappamāṇē ōhidaṁsaṇa guṇappamāṇē kēvaladaṁsaṇa guṇappamāṇē. cakkhudaṁsaṇaṁ cakkhudaṁsaṇissa ghaḍa-paḍa-kaḍa-rahādiēsu davvēsu, acakkhudaṁsaṇaṁ acakkhudaṁsaṇissa āyabhāvē, ōhidaṁsaṇaṁ ōhidaṁsaṇissa savvarūvidavvēhiṁ na puṇa savvapajjavēhiṁ, kēvaladaṁsaṇaṁ kēvaladaṁsaṇissa savvadavvēhiṁ savvapajjavēhiṁ ya, sē taṁ daṁsaṇaguṇappamāṇē. </p>
	<p>sē kiṁ taṁ caritta-guṇappamāṇē? carittaguṇappamāṇē pañcavihē pannattē taṁ jahā — sāmāiya caritta guṇappamāṇē chēdōvaṭṭhāvaṇiya caritta-guṇappamāṇē parihāravisuddhiya caritta guṇappamāṇē suhumasamparāya carittaguṇappamāṇē ahakkhāya carittaguṇappamāṇē. sāmāiya carittaguṇappamāṇē duvihē pannattē taṁ jahā — ittariē ya āvakahiē ya, chēdōvaṭṭhāvaṇiya carittaguṇappamāṇē duvihē pannattē taṁ jahā — sāiyārē ya niraïyārē ya, parihāravisuddhiya carittaguṇappamāṇē duvihē pannattē taṁ jahā nivvisamāṇaē ya nivviṭṭhakāiē ya, suhumasamparāya carittaguṇappamāṇē duvihē pannattē taṁ jahā saṅkilissamāṇaē ya visujjhamāṇaē ya, ahakkhāya carittaguṇappamāṇē duvihē pannattē taṁ jahā —paḍivāī ya apaḍivāī ya ahavā-chaümatthiē ya kēvaliē ya, sē taṁ carittaguṇappamāṇē. sē taṁ jīvaguṇappamāṇē. sē taṁ guṇappamāṇē.</p>
      </div>
      <div type="section" n="310">
	<p>sē kiṁ taṁ nayappamāṇē? nayappamāṇē tivihē pannattē taṁ jahā patthagadiṭṭhantēṇaṁ vasahidiṭṭhantēṇaṁ paēsadiṭṭhantēṇaṁ. sē kiṁ taṁ patthagadiṭṭhantēṇaṁ? patthagadiṭṭhantēṇaṁ sē jahānāmaē kēi purisē parasuṁ gahāya aḍavīsamahuttō gacchējjā taṁ kēi pāsittā vaējjā kahiṁ bhavaṁ gacchasi?, avisuddhō nēgamō bhaṇati-patthagassa gacchāmi, taṁ ca kēi chindamāṇaṁ pāsittā vaējjā-kiṁ bhavaṁ chindasi? visuddhō nēgamō bhaṇati patthagaṁ chindāmi, taṁ ca kēi tacchēmāṇaṁ pāsittā vaējjā-kiṁ bhavaṁ tacchēsi? visuddhatarāō nēgamō bhaṇati patthagaṁ tacchēmi, taṁ ca kēi ukkiramāṇaṁ pāsittā vaējjā kiṁ bhavaṁ ukkirasi? visuddhatarāō nēgamō bhaṇati patthagaṁ ukkirāmi, taṁ ca kēi lihamāṇaṁ pāsittā vaējjā kiṁ bhavaṁ lihasi? visuddhatarāō nēgamō bhaṇati patthagaṁ lihāmi, ēvaṁ visuddhatarāgassa nēgamassa nāmāuḍiō patthaō, ēvamēva vavahārassa vi, saṅgahassa ciō miō mējjasamārūḍhō patthaō, ujjusuyassa patthaō vi patthaō mējjaṁ pi patthaō, tiṇhaṁ saddanayāṇaṁ patthagāhigārajāṇaō patthaō jassa vā vasēṇaṁ patthaō nipphajjaï, sē taṁ patthagadiṭṭhantēṇaṁ.</p>
	<p>sē kiṁ taṁ vasahi-diṭṭhantēṇaṁ? vasahidiṭṭhantēṇaṁ-sē jahānāmaē kēi purisē kañci purisaṁ vaējjā kahiṁ bhavaṁ vasasi? taṁ avisuddhō nēgamō bhaṇati lōgō vasāmi, lōgē tivihē pannattē taṁ jahā — uḍḍhalōē ahēlōē tiriyalōē, tēsu savvēsu bhavaṁ vasasi?, visuddhō nēgamō bhaṇati tiriyalōē vasāmi, tiriyalōē jambuddīvāiyā sayambhuramaṇapajjavasāṇā asaṅkhējjā dīva-samuddā pannattā, tēsu savvēsu bhavaṁ vasasi? visuddhatarāō nēgamō bhaṇati jambuddīvē vasāmi, jambuddīvē dasa khēttā pannattā taṁ jahā bharahē ēravaē hēmavaē hēraṇṇavaē harivassē rammagavassē dēvakurā uttarakurā puvvavidēhē avaravidēhē, tēsu savvēsu bhavaṁ vasasi? visuddhatarāō nēgamō bhaṇati bharahē vāsē vasāmi, bharahē vāsē duvihē pannattē taṁ jahā dāhiṇaḍḍhabharahē ya uttaraḍḍhabharahē ya, tēsuṁ savvēsu bhavaṁ vasasi? visuddhatarāō nēgamō bhaṇati dāhiṇaḍḍhabharahē vasāmi, dāhiṇaḍḍha-bharahē anēgāiṁ gāmāgara-nagara-khēḍa kabbaḍa-maḍamba-dōṇamuha-paṭṭaṇāsama-sambāha-sannivēsāiṁ, tēsu savvēsu bhavaṁ vasasi? visuddhatarāō nēgamō bhaṇati pāḍaliputtē vasāmi, pāḍaliputtē anēgāiṁ gihāiṁ, tēsuṁ savvēsu bhavaṁ vasasi? visuddha-tarāō nēgamō bhaṇati dēvadattassa gharē vasāmi, dēvadattassa gharē anēgā kōṭṭhagā, tēsu savvēsu bhavaṁ vasasi? visuddhatarāō nēgamō bhaṇati gabbhagharē vasāmi, ēvaṁ visuddhatarāgassa nēgamassa vasamāṇō vasaï, ēvamēva vavahārassa vi, saṅgahassa santhārasamārūḍhō vasaï, ujjusuyassa jēsu āgāsapaēsēsu ōgāḍhō tēsu vasaï, tiṇhaṁ saddanayāṇaṁ āyabhāvē vasaï, sē taṁ vasahidiṭṭhantēṇaṁ.</p>
	<p>sē kiṁ taṁ paēsadiṭṭhantēṇaṁ? paēsadiṭṭhantēṇaṁ nēgamō bhaṇati chaṇhaṁ paēsō, taṁ jahā —dhammapaēsō adhammapaēsō āgāsapaēsō jīvapaēsō khandhapaēsō dēsapaēsō, ēvaṁ vayantaṁ nēgamaṁ saṅgahō bhaṇati jaṁ bhaṇasi chaṇhaṁ paēsō taṁ na bhavaï, kamhā? jamhā jō dēsapaēsō sō tassēva davvassa, jahā kō diṭṭhantō? dāsēṇa mē kharō kīō dāsō'vi mē kharō'vi mē, taṁ mā bhaṇāhi chaṇhaṁ paēsō, bhaṇāhi pañcaṇhaṁ paēsō taṁ jahā —dhammapaēsō adhammapaēsō āgāsapaēsō jīvapaēsō khandhapaēsō, ēvaṁ vayantaṁ saṅgahaṁ vavahārō bhaṇasi jaṁ bhaṇati pañcaṇhaṁ paēsō taṁ na bhavaï, kamhā? jaï jahā pañcaṇhaṁ gōṭṭhiyāṇaṁ purisāṇa kēi davvajāē sāmaṇṇē bhavaï, taṁ jahā —hiraṇṇē vā suvaṇṇē vā dhaṇē vā dhannē vā, tō juttaṁ vattuṁ jahā pañcaṇhaṁ paēsō taṁ mā bhaṇāhi pañcaṇhaṁ paēsō bhaṇāhi pañcavihō paēsō, taṁ jahā —dhammapaēsō adhammapaēsō āgāsapaēsō jīvapaēsō khandhapaēsō, ēvaṁ vayantaṁ vavahāraṁ ujjusuō bhaṇati jaṁ bhaṇasi pañcavihō paēsō taṁ na bhavaï, kamhā? jaï tē pañcavihō paēsō ēvaṁ tē ēkkēkkō paēsō pañcavihō ēvaṁ tē paṇavīsativihō paēsō bhavaï, taṁ mā bhaṇāhi-pañcavihō paēsō, bhaṇāhi bhaïyavvō paēsō siya dhammapaēsō siya adhammapaēsō siya āgāsapaēsō siya jīvapaēsō siya khandhapaēsō, ēvaṁ vayantaṁ ujjusuyaṁ sampaï saddanaō bhaṇati jaṁ bhaṇasi bhaïyavvō paēsō taṁ na bhavaï, kamhā? jaï tē bhaïyavvō paēsō ēvaṁ tē dhammapaēsō vi siya dhammapaēsō siya adhammapaēsō siya āgāsapaēsō siya jīvapaēsō siya khandhapaēsō, adhammapaēsō vi siya dhammapaēsō siya adhammapaēsō siya āgāsapaēsō siya jīvapaēsō-siya khandhapaēsō, āgāsapaēsō vi siya dhammapaēsō siya adhammapaēsō jāva siya khandhapaēsō jīvapaēsō vi-siya dhammapaēsō siya jāva siya khandhapaēsō khandhapaēsī'vi siya dhammapaēsō jāva siya khandhapaēsō, ēvaṁ tē aṇavatthā bhavissaï, taṁ mā bhaṇāhi-bhaïyavvī paēsō.</p>
	<p>bhaṇāhi dhammē paēsē sē paēsē dhammē, adhammē paēsē sē paēsē adhammē, āgāsē paēsē sē paēsē āgāsē, jīvē paēsē sē paēsē nōjīvē, khandhē paēsē sē paēsē nōkhandhē, ēvaṁ vayantaṁ saddanayaṁ samabhirūḍhō bhaṇati jaṁ bhaṇasi dhammē paēsē sē paēsē dhammē jāva jīvē paēsē sē paēsē nō jīvē khandhē paēsē sē paēsē nōkhandhē, taṁ na bhavaï, kamhā? ētthaṁ khalu dō samāsā bhavanti taṁ jahā — tappurisē ya kammadhāraē ya, taṁ na najjaï kayarēṇaṁ samāsēṇaṁ bhaṇasi ? kiṁ tappurisēṇaṁ, kiṁ kammadhāraēṇaṁ? jaï tappurisēṇaṁ bhaṇasi tō mā ēvaṁ bhaṇāhi, aha kammadhāraēṇaṁ bhaṇasi tō visēsaō bhaṇāhi, dhammē ya sē paēsē ya sē paēsē dhammē, adhammē ya sē paēsē ya sē paēsē adhammē, āgāsē ya sē paēsē ya sē paēsē āgāsē, jīvē ya paēsē ya sē paēsē nōjīvē, khandhē ya sē paēsē ya sē paēsē nōkhandhē, ēvaṁ vayantaṁ samabhirūḍhaṁ sampaï ēvambhūō bhaṇati jaṁ jaṁ bhaṇasi taṁ taṁ savvaṁ kasiṇaṁ paḍipunnaṁ niravasēsaṁ ēgaggahaṇagahīyaṁ, dēsē' vi mē avatthū paēsē' vi mē avatthū, sē taṁ paēsadiṭṭhantēṇaṁ, sē taṁ nayappamāṇēṇaṁ.</p>
      </div>
      <div type="section" n="311">
	<p>sē kiṁ taṁ saṅkhappamāṇē? saṅkhappamāṇē aṭṭhavihē pannattē taṁ jahā — nāmasaṅkhā ṭhavaṇa-saṅkhā davvasaṅkhā ōvammasaṅkhā parimāṇasaṅkhā jāṇaṇāsaṅkhā gaṇaṇāsaṅkhā bhāvasaṅkhā.</p>
	<p>sē kiṁ taṁ nāmasaṅkhā? nāmasaṅkhā jassa ṇaṁ jīvassa vā ajīvassa vā jīvāṇa vā ajīvāṇa vā tadubhayassa vā tadubhayāṇa vā saṅkhā ti nāmaṁ kajjaï sē taṁ nāmasaṅkhā.</p>
	<p>sē kiṁ taṁ ṭhavaṇasaṅkhā ṭhavaṇasaṅkhā-jaṁ ṇaṁ kaṭṭhakammē vā cittakammē vā pōtthakammē vā jāva sē taṁ ṭhavaṇasaṅkhā. nāma-ṭṭhavaṇāṇaṁ kō païvisēsō? nāmaṁ āvakahiyaṁ ṭhavaṇā ittariyā vā hōjjā āvakahiyā vā hōjjā.</p>
	<p>sē kiṁ taṁ davvasaṅkhā? davvasaṅkhā duvihā pannattā taṁ jahā — āgamaō ya nōāgamaō ya jāva sē kiṁ taṁ jāṇagasarīra-bhaviyasarīra-vatirittā davvasaṅkhā? jāṇagasarīra-bhaviya-sarīra-vatirittā davvasaṅkhā tivihā pannattā taṁ jahā —ēgabhaviē baddhāuē abhimuhanāmagōttē ya.</p>
	<p>ēgabhaviē ṇaṁ bhantē! ēgabhaviē tti kālaō kēvacciraṁ hōi? jahannēṇaṁ antōmuhuttaṁ ukkōsēṇaṁ puvvakōḍī, baddhāuē ṇaṁ bhantē! baddhāuē tti kālaō kēvacciraṁ hōi? jahannēṇaṁ antōmuhuttaṁ ukkōsēṇaṁ puvvakōḍī-tibhāgaṁ, abhimuhanāmagōttē ṇaṁ bhantē! abhimuhanāmagōttē tti kālaō kēvacciraṁ hōi? jahannēṇaṁ ēkkaṁ samayaṁ ukkōsēṇaṁ antōmuhuttaṁ.</p>
	<p>iyāṇiṁ kō naō kaṁ saṅkhaṁ icchaï? tattha nēgama-saṅgaha-vavahārā tivihaṁ saṅkhaṁ icchanti, taṁ jahā ēgabhaviyaṁ baddhāuyaṁ abhimuhanāmagōttaṁ ca, ujjusuō duvihaṁ saṅkhaṁ icchaï taṁ jahā baddhāuyaṁ ca abhimuhanāmagōttaṁ ca, tinni saddanayā abhimuhanāmagōttaṁ saṅkhaṁ icchanti, sē taṁ jāṇagasarīra-bhaviyasarīravatirittā davvasaṅkhā, sē taṁ nōāgamaō davvasaṅkhā, sē taṁ davvasaṅkhā. </p>
	<p>sē kiṁ taṁ ōvammasaṅkhā? ōvammasaṅkhā caüvvihā pannattā taṁ jahā — atthi santayaṁ santaēṇaṁ uvamijjaï, atthi santayaṁ asantaēṇaṁ uvamijjaï, atthi asantayaṁ santaēṇaṁ uvamijjaï, atthi asantayaṁ asantaēṇaṁ uvamijjaï, tattha santayaṁ santaēṇaṁ uvamijjaï jahā- santā arahantā santaēhiṁ puravarēhiṁ santaēhiṁ kavāḍēhiṁ santaēhiṁ vacchēhiṁ uvamijjanti, taṁ jahā.</p>
      </div>
      <div type="section" n="312">
	<lg n="312">
	  <l>puravara-kavāḍa-vacchā phalihabhuyā dunduhitthaṇiyaghōsā</l>
	  <l>sirivacchaṅkiyavacchā savvē vi jiṇā caüvvīsaṁ</l>
	</lg>
      </div>
      <div type="section" n="313">
	<p>santayaṁ asantaēṇaṁ uvamijjaï jahā-santāiṁ nēraïya-tirikkhajōṇiya-maṇussa-dēvāṇaṁ āuyāiṁ asantaēhiṁ paliōvama-sāgarōvamahiṁ uvamijjanti asantayaṁ santaēṇaṁ uvamijjaï.</p>
      </div>
      <div type="section" n="314">
	<lg n="314">
	  <l>parijūriyapērantaṁ calantabēṇṭaṁ paḍantanicchīraṁ</l>
	  <l>pattaṁ vasaṇappattaṁ kālappattaṁ bhaṇaï gāhaṁ</l>
	</lg>
      </div>
      <div type="section" n="315">
	<lg n="315">
	  <l>jaha tubbhē taha amhē tumhē vi ya hōhihā jahā amhē</l>
	  <l>appāhēi paḍantaṁ paṇḍuyapattaṁ kisalayāṇaṁ</l>
	</lg>
      </div>
      <div type="section" n="316">
	<lg n="316">
	  <l>navi atthi na vi ya hōhī ullāvō kisala-paṇḍupattāṇaṁ</l>
	  <l>uvamā khalu ēsa kayā bhaviyajana-vibōhaṇaṭṭhāē</l>
	</lg>
      </div>
      <div type="section" n="317">
	<p>asantayaṁ asantaēṇaṁ uvamijjaï, jahā kharavisāṇaṁ tahā sasavisāṇaṁ, sē taṁ ōvammasaṅkhā. sē kiṁ taṁ parimāṇasaṅkhā? parimāṇasaṅkhā duvihā pannattā taṁ jahā — kāliyasuya parimāṇasaṅkhā diṭṭhivāyasuya-parimāṇasaṅkhā ya. sē kiṁ taṁ kāliyasuya parimāṇasaṅkhā? anēgavihā pannattā taṁ jahā — pajjavasaṅkhā akkharasaṅkhā saṅghāyasaṅkhā payasaṅkhā pāyasaṅkhā gāhāsaṅkhā silōgasaṅkhā vēḍhasaṅkhā nijjuttisaṅkhā anuōgadārasaṅkhā uddēsagasaṅkhā ajjhayaṇasaṅkhā suyakhandhasaṅkhā aṅgasaṅkhā, sē taṁ kāliyasuyaparimāṇasaṅkhā.</p>
	<p>sē kiṁ taṁ diṭṭhivāyasuyaparimāṇasaṅkhā? anēgavihā pannattā taṁ jahā — pajjavasaṅkhā jāva anuōgadārasaṅkhā pāhuḍasaṅkhā pāhuḍapāhuḍa saṅkhā, pāhuḍiyāsaṅkhā pāhuḍapāhuḍiyāsaṅkhā vatthusaṅkhā, sē taṁ diṭṭhivāyasuya parimāṇasaṅkhā, sē taṁ parimāṇasaṅkhā.</p>
	<p>sē kiṁ taṁ jāṇaṇāsaṅkhā? jāṇaṇāsaṅkhā jō jaṁ jāṇaï taṁ jahā — saddaṁ saddiō gaṇiyaṁ gaṇiyaō nimittaṁ nēmittiō kālaṁ kālanāṇī vējjayaṁ vējjō, sē taṁ jāṇaṇāsaṅkhā. sē kiṁ taṁ gaṇaṇāsaṅkhā? gaṇaṇāsaṅkhē ēkkō gaṇaṇaṁ na uvēi, duppabhii saṅkhā, taṁ jahā saṅkhējjaē asaṅkhējjaē anantaē.</p>
	<p>sē kiṁ taṁ saṅkhējjaē? saṅkhējjaē tivihē pannattē taṁ jahā —jahannaē ukkōsaē ajahanna-manukkōsaē. sē kiṁ taṁ asaṅkhējjaē? asaṅkhējjaē tivihē pannattē taṁ jahā — parittāsaṅkhējjaē juttāsaṅkhējjaē asaṅkhējjāsaṅkhējjaē. sē kiṁ taṁ parittāsaṅkhējjaē? parittāsaṅkhējjaē tivihē pannattē taṁ jahā — jahannaē ukkōsēē ajahannamanukkōsaē. sē kiṁ taṁ juttāsaṅkhējjaē? juttāsaṅkhējjaē tivihē pannattē taṁ jahā —jahannaē ukkōsaē ajahannamaṇukkōsaē. sē kiṁ taṁ asaṅkhējjāsaṅkhējjaē? asaṅkhējjāsaṅkhējjaē tivihē pannattē taṁ jahā — jahannaē ukkōsaē ajahannamanukkōsaē.</p>
	<p>sē kiṁ taṁ anantaē? anantaē tivihē pannattē taṁ jahā — parittānantaē juttānantaē anantānantaē. sē kiṁ taṁ parittānantaē? parittānantaē tivihē pannattē taṁ jahā —jahannaē ukkōsaē ajahanna-maṇukkōsaē. sē kiṁ taṁ juttānantaē? juttānantaē tivihē pannattē taṁ jahā —jahannaē ukkōsaē ajahanna-maṇukkōsaē. sē kiṁ taṁ anantānantaē? anantānantaē duvihē pannattē taṁ jahā — jahannaē ajahanna-manukkōsaē, jahannayaṁ saṅkhējjayaṁ kēttiyaṁ hōi? dōrūvāiṁ, tēṇaṁ paraṁ ajahannamanukkōsayāiṁ ṭhāṇāiṁ jāva ukkōsayaṁ saṅkhējjayaṁ na pāvaï, ukkōsayaṁ saṅkhējjayaṁ kēttiyaṁ hōi? ukkōsayassa saṅkhējjayassa parūvaṇaṁ karissāmi —</p>
	<p>sē jahānāmaē pallē siyā ēgaṁ jōyaṇasayasahassaṁ āyāma-vikkhambhēṇaṁ tinni jōyaṇasaya- sahassāiṁ sōlasa sahassāiṁ dōnni ya sattāvīsaṁ jōyaṇa saē tinni ya kōsē aṭṭhāvīsaṁ ca dhanusayaṁ tērasa ya aṅgulāiṁ addhaṁ aṅgulaṁ ca kiñcivisēsāhiyaṁ parikkhēvēṇaṁ pannattē, sē ṇaṁ pallē siddhatthayāṇaṁ bhariē, taō ṇaṁ tēhiṁ siddhatthaēhiṁ dīva-samuddāṇaṁ uddhārō dhēppaï, ēgē dīvē ēgē samuddē ēgē dīvē ēgē samuddē ēvaṁ pakkhippamāṇēhiṁ-pakkhippamāṇēhiṁ jāvaïyā dīva-samuddā tēhiṁ siddhatthaēhiṁ apphuṇṇā ēsa ṇaṁ ēvaïē khēttē pallē āiṭṭhē sē pallē siddhatthayāṇaṁ bhariē tatō ṇaṁ ttēhiṁ siddhatthaēhiṁ dīvasamuddāṇaṁ uddhārē dhēppati ēgēdīvē ēgē samuddē ēvaṁ pakkhipamāṇēhiṁ pakkhipamāṇēhiṁ jāvaïyāṇa dīva samuddā ṇaṁ tēhiṁ siddhatthaēhiṁ apphunnā ēsaṇaṁ ēvatiē khēttē pallē paḍhamā salāgā0 ēvaïyāṇaṁ salāgāṇaṁ asaṁlappā lōgā bhariyā tahā vi ukkōsayaṁ saṅkhējjayaṁ na pāvaï, jahā kō diṭṭhantō?</p>
	<p>sē jahānāmaē mañcē siyā āmalagāṇaṁ bhariē tattha ēgē āmalaē pakkhittē sē vi mātē annē vi pakkhittē sē vi mātē annē vi pakkhittē sē vi mātē ēvaṁ pakkhippamāṇēhiṁ pakkhippamāṇēhiṁ hōhī sē vi āmalaē jaṁmi pakkhittē sē mañcē bharijjihii hōhī sē āmalaē jē tattha na māhii, ēvāmēva ukkōsaē saṅkhējjaē rūvaṁ pakkhittaṁ jahannayaṁ parittāsaṅkhējjayaṁ bhavaï, tēṇaṁ paraṁ ajahannamanukkōsayāiṁ ṭhāṇāiṁ jāva ukkōsayaṁ parittāsaṅkhējjayaṁ na pāvaï, ukkōsayaṁ parittāsaṅkhējjayaṁ kēvaïyaṁ hōi? jahannayaṁ parittāsaṅkhējjayaṁ jahannaya-parittā saṅkhējjayamēttāṇaṁ rāsīṇaṁ annamannabbhāsō rūvūṇō ukkōsayaṁ parittāsaṅkhējjayaṁ hōi, ahavā jahannayaṁ juttāsaṅkhējjayaṁ rūvūṇaṁ ukkōsayaṁ parittāsaṅkhējjayaṁ hōi. jahannayaṁ juttāsaṅkhējjayaṁ kēttiyaṁ hōi? jahannayaṁ parittāsaṅkhējjayaṁ jahannaya-parittāsaṅkhējjayamēttāṇaṁ rāsīṇaṁ annamannabbhāsō paḍipunnō jahannayaṁ juttāsaṅkhējjayaṁ hōi ahavā ukkōsaē parittāsaṅkhējjaē rūvaṁ pakkhittaṁ jahannayaṁ juttāsaṅkhējjayaṁ hōi āvaliyā vi ēttiyā cēva, tēṇa paraṁ ajahanna-manukkōsayāiṁ ṭhāṇāiṁ jāva ukkōsayaṁ juttāsaṅkhējjayaṁ na pāvaï. ukkōsayaṁ juttāsaṅkhējjayaṁ kēttiyaṁ hōi? jahannaēṇaṁ juttāsaṅkhējjaēṇaṁ āvaliyā guṇiyā annamannabbhāsō rūvūṇō ukkōsayaṁ juttāsaṅkhējjayaṁ hōi. ahavā jahannayaṁ asaṅkhējjāsaṅkhējjayaṁ rūvūṇaṁ ukkōsayaṁ juttāsaṅkhējjayaṁ hōi. jahannayaṁ asaṅkhējjāsaṅkhējjayaṁ kēttiyaṁ hōi? jahannaēṇaṁ juttāsaṅkhējjaēṇaṁ āvaliyā guṇiyā annamannabbhāsō paḍipunnō jahannayaṁ asaṅkhējjāsaṅkhējjayaṁ hōi, ahavā ukkōsaē juttāsaṅkhējjaē rūvaṁ pakkhittaṁ jahannayaṁ asaṅkhējjāsaṅkhējjayaṁ hōi, tēṇaṁ paraṁ ajahannamanukkōsayāiṁ ṭhāṇāiṁ jāvaṁ ukkōsayaṁ asaṅkhējjāsaṅkhējjayaṁ na pāvaï, ukkōsayaṁ asaṅkhējjāsaṅkhējjayaṁ kēttiyaṁ hōi? jahannayaṁ asaṅkhējjāsaṅkhējjayaṁ jahannaya-asaṅkhējjāsaṅkhējjayamēttāṇaṁ rāsīṇaṁ annamannabbhāsō rūvūṇō ukkōsayaṁ asaṅkhējjā-saṅkhējjayaṁ hōi, ahavā jahannayaṁ parittānantayaṁ rūvūṇaṁ ukkōsayaṁ asaṅkhējjāsaṅkhējjayaṁ hōi.</p>
	<p>jahannayaṁ parittāṇantayaṁ kēttiyaṁ hōi? jahannayaṁ asaṅkhējjāsaṅkhējjayaṁ jahannayaṁ-asaṅkhējjā-saṅkhējjamēttāṇaṁ rāsīṇaṁ annamannabbhāsō paḍipunnō jahannayaṁ parittānantayaṁ hōi. ahavā ukkōsaē asaṅkhējjāsaṅkhējjaē rūvaṁ pakkhittaṁ jahannayaṁ parittānantayaṁ hōi, tēṇa paraṁ ajahannamanukkōsayāiṁ ṭhāṇāiṁ jāva ukkōsayaṁ parittānantayaṁ na pāvaï, ukkōsayaṁ parittānantayaṁ kēttiyaṁ hōi? jahannayaṁ parittānantayaṁ jahannaya-parittānantayamēttāṇaṁ rāsīṇaṁ annamannabbhāsō rūvūṇō ukkōsayaṁ parittānantayaṁ hōi, ahavā jahannayaṁ juttānantayaṁ rūvūṇaṁ ukkōsayaṁ parittānantayaṁ hōi. jahannayaṁ juttānantayaṁ kēttiyaṁ hōi? jahannayaṁ parittānantayaṁ jahannaya-parittānantaya-mēttāṇaṁ rāsīṇaṁ annamannabbhāsō paḍipunnō jahannayaṁ juttānantayaṁ hōi, ahavā ukkōsaē parittānantaē rūvaṁ pakkhittaṁ jahannayaṁ juttānantayaṁ hōi, abhavasiddhiyā vi tattiyā cēva tēṇaṁ paraṁ ajahanna-manukkōsayāiṁ ṭhāṇāiṁ jāva ukkōsayaṁ juttānantayaṁ na pāvaï, ukkōsayaṁ juttānantayaṁ kēttiyaṁ hōi? jahannaēṇa juttānantaēṇaṁ abhavasiddhiyā guṇiyā annamannabbhāsō rūvūṇō ukkōsayaṁ juttānantayaṁ hōi ahavā jahannayaṁ anantānantayaṁ rūvūṇaṁ ukkōsayaṁ juttānantayaṁ hōi jahannayaṁ anantānantayaṁ kēttiyaṁ hōi? jahannayaṁ juttānantaēṇaṁ abhavasiddhiyā guṇiyā annamannabbhāsō paḍipunnō jahannayaṁ anantānantayaṁ hōi, ahavā ukkōsaē juttānantaē rūvaṁ pakkhittaṁ jahannayaṁ anantānantayaṁ hōi, tēṇaṁ paraṁ ajahannamanukkōsayāiṁ ṭhāṇāiṁ, sē taṁ gaṇaṇāsaṅkhā.</p>
	<p>sē kiṁ taṁ bhāvasaṅkhā? bhāvasaṅkhā-jē imē jīvā saṅkhagaïnāmagōttāiṁ kammāiṁ vēdenti, sē taṁ bhāvasaṅkhā, sē taṁ saṅkhappamāṇē, sē taṁ bhāvappamāṇē, sē taṁ pamāṇē.</p>
      </div>
      <div type="section" n="318">
	<p>sē kiṁ taṁ vattavvayā? vattavvayā tivihā pannattā taṁ jahā — sasamayavattavvayā parasamaya-vattavvayā sasamaya-parasamayavattavvayā.</p>
	<p>sē kiṁ taṁ sasamayavattavvayā? jattha ṇaṁ sasamaē āghavijjaï pannavijjaï parūvijjaï daṁsijjaï nidaṁsijjaï uvadaṁsijjaï, sē taṁ sasamayavattavvayā. sē kiṁ taṁ parasamayavattavvayā? parasamayavattavvayā jattha ṇaṁ parasamaē āghavijjaï jāva uvadaṁsijjaï, sē taṁ parasamayavattavvayā. sē kiṁ taṁ sasamaya-parasamayavattavvayā? jattha sasamaē parasamaē āghavijjaï jāva uvadaṁsijjaï sē taṁ sasamaya-parasamayavattavvayā, iyāṇiṁ kō naō kaṁ vattavvayaṁ icchaï? tattha nēgama-saṅgaha-vavahārā tivihaṁ vattavvayaṁ icchanti.</p>
	<p>taṁ jahā —sasamayavattavvayaṁ parasamayavattavvayaṁ sasamaya-parasamayavattavvayaṁ ujjusuō duvihaṁ vattavvayaṁ icchaï, taṁ jahā — sasamayavattavvayaṁ parasamayavattavvayaṁ. tattha ṇaṁ jā sā sasamayavattavvayā sā sasamayaṁ paviṭṭhā jā sā parasamayavattavvayā sā parasamayaṁ paviṭṭhā, tamhā duvihā vattavvayā, natthi tivihā vattavvayā, tinni saddanayā ēgaṁ sasamayavattavvayaṁ icchanti, natthi parasamayavattavvayā, kamhā? jamhā parasamaē aṇaṭṭhē ahēū asabbhāvē akiriyā ummaggē anuvaēsē micchādaṁsaṇamiti kaṭṭu, tamhā savvā sasamayavattavvayā natthi parasamayavattavvayā natthi sasamaya-parasamayavattavvayā, sē taṁ vattavvayā.</p>
      </div>
      <div type="section" n="319">
	<p>sē kiṁ taṁ atthāhigārē? jō jassa ajjhayaṇassa atthāhigārō, taṁ —</p>
      </div>
      <div type="section" n="320">
	<lg n="320">
	  <l>sāvajjajōgaviraī ukkittaṇa guṇavaō ya paḍivattī</l>
	  <l>khaliyassa nindaṇā vaṇatigiccha guṇadhāraṇā cēva</l>
	</lg>
      </div>
      <div type="section" n="321">
	<p>sē taṁ atthāhigārē.</p>
      </div>
      <div type="section" n="322">
	<p>sē kiṁ taṁ samōyārē? samōyārē chavvihē pannattē taṁ jahā — nāmasamōyārē ṭhavaṇasamōyārē davvasamōyārē khēttasamōyārē kālasamōyārē bhāvasamōyārē. nāmaṭṭhavaṇāō gayāō, jāva sē taṁ bhaviyasarīra-davva-samōyārē. sē kiṁ taṁ jāṇagasarīra-bhaviyasarīra-vatirittē davvasamōyārē? jāṇagasarīra-bhaviya-sarīra vattirittē davvasamōyārē tivihē pannattē taṁ jahā — āyasamōyārē parasamōyārē tadubhayasamōyārē, savvadavvā vi ṇaṁ āyasamōyārēṇaṁ āyabhāvē samōyaranti, parasamōyārēṇaṁ jahā kuṇḍē badarāṇi, tadubhayasamōyārēṇaṁ jahā gharē thambhō āyabhāvē ya, jahā ghaḍē gīvā āyabhāvē ya, ahavā jāṇagasarīra-bhaviyasarīra-vatirittē davvasamōyārē duvihē pannattē taṁ jahā —āyasamōyārē ya tadubhayasamōyārē ya, caüsaṭṭhiyā āyasamōyārēṇaṁ āyabhāvē samōyaraï tadubhayasamōyārēṇaṁ battīsiyāē samōyaraï āyabhāvē ya, battīsiyā āyasamōyārēṇaṁ āyabhāvē samōyaraï tadubhayasamōyārēṇaṁ sōlasiyāē samōyaraï āyabhāvē ya, sōlasiyā āyasamōyārēṇaṁ āyabhāvē samōyaraï tadubhayasamōyārēṇaṁ aṭṭhabhāiyāē samōyaraï āyabhāvē ya, aṭṭhabhāiyā āyasamōyārēṇaṁ āyabhāvē samōyaraï tadubhayasamōyārēṇaṁ caübhāiyāē samōyaraï āyabhāvē ya, caübhāiyā āyasamōyārēṇaṁ āyabhāvē samōyaraï tadubhayasamōyārēṇaṁ addhāmāṇīē samōyaraï āyabhāvē ya, addhamāṇī āyasamōyārēṇaṁ āyabhāvē samōyaraï tadubhayasamōyārēṇaṁ māṇīē samōyaraï āyabhāvē ya, sē taṁ jāṇagasarīra-bhaviyasarīra-vatirittē davvasamōyārē, sē taṁ nōāgamaō davvasamōyārē, sē taṁ davvasamōyārē.</p>
	<p>sē kiṁ taṁ khēttasamōyārē? duvihē pannattē taṁ jahā āyasamōyārē ya tadubhayasamōyārē ya. bharahēvāsē āyāmasamōyārēṇaṁ āyabhāvē samōyaraï tadubhayasamōyārēṇaṁ jambuddīvē dīvē samōyaraï āyabhāvē ya, jambuddīvē dīvē āyasamōyārēṇaṁ āyabhāvē samōyaraï tadubhayasamōyārēṇaṁ tiriyalōē samōyaraï āyabhāvē ya, tiriyalōē āyasamōyārēṇaṁ āyabhāvē samōyaraï tadubhayasamōyārēṇaṁ lōē samōyaraï āyabhāvē ya, lōē āyasamōyārēṇaṁ āyabhāvē samōyaraï tadubhayasamōyārēṇaṁ alōē samōyaraï āyabhāvē ya, sē taṁ khēttasamōyārē. </p>
	<p>sē kiṁ taṁ kālasamōyārē? kā0 duvihē pannattē taṁ jahā āyasamōyārē ya tadubhayasamōyārē ya, samaē āyasamōyārēṇaṁ āyabhāvē samayōraï tadubhayasamōyārēṇaṁ āvaliyāē samōyaraï āyabhāvē ya, ēvaṁ āṇāpāṇū thōvē lavē muhuttē ahōrattē pakkhē māsē ūū ayanē saṁvaccharē jugē vāsasaē vāsasahassē vāsasaya-sahassē puvvaṅgē puvvē tuḍiaṅgē tuḍiē aḍaḍaṅgē aḍaḍē avavaṅgē avaē hūhūaṅgē hūhūē uppalaṅgē uppalē paüaṅgē paümaṅgē paümē nalinaṅgē nalinē acchiniuraṅgē acchiniurē aüaṅgē aüē naüaṅgē naüē paüaṅgē paüē cūliaṅgē cūliē sīsapahēliaṅgē sīsapahēliē paliōvamē sāgarōvamē āyasamōyārēṇaṁ āyabhāvē samayōraï tadubhayasamōyārēṇaṁ ōsappiṇīussappiṇīsu samōyaraï āyabhāvē ya, ōsappiṇīussappiṇīō āyasa-mōyārēṇaṁ āyabhāvē samō0 tadubhaya-samōyārēṇaṁ pōggalapariyaṭṭē samōyaraï āyabhāvē ya, pōggalapariyaṭṭē āyasamōyārēṇaṁ āyabhāvē samō0 tadubhayasamōyārēṇaṁ tītaddhā anāgataddhāsu samō0 āyabhāvē ya, tītaddhā anāgataddhāō āyasamōyārēṇaṁ āyabhāvē samōyaraï tadubhayasamōyārēṇaṁ savvaddhāē samōyaraï āyabhāvē ya, sē taṁ kālasamōyārē. </p>
	<p>sē kiṁ taṁ bhāvasamōyārē? bhāvasamōyārē duvihē pannattē taṁ jahā — āyasamōyārē ya tadubhayasamōyārē ya, kōhē āyasamōyārēṇaṁ āyabhāvē samōyaraï tadubhayasamōyārēṇaṁ māṇē samōyaraï āyabhāvē ya, ēvaṁ māṇē māyā lōbhē rāgē mōhaṇijjē aṭṭhakammapagaḍīō āyasamōyārēṇaṁ āyabhāvē samōyaraï tadubhayasamōyārēṇaṁ chavvihē bhāvē samōyaraï āyabhāvē ya ēvaṁ chavvihē bhāvē jīvē, jīvatthikāē āyasamōyārēṇaṁ āyabhāvē samōyaraï tadubhayasamōyārēṇaṁ savvadavvēsu samōyaraï āyabhāvē ya. ēttha saṅgahaṇī gāhā —</p>
      </div>
      <div type="section" n="323">
	<lg n="323">
	  <l>kōhē māṇē māyā lōbhē rāgē ya mōhaṇijjē ya</l>
	  <l>pagaḍī bhāvē jīvē jīvatthikāya savvadavvā ya</l>
	</lg>
      </div>
      <div type="section" n="324">
	<p>sē taṁ bhāvasamōyārē, sē taṁ samōyārē. sē taṁ uvakkamē.</p>
      </div>
      <div type="section" n="325">
	<p>sē kiṁ taṁ nikkhēvē? nikkhēvē tivihē pannattē taṁ jahā — ōhanipphannē nāmanipphannē suttālāvaganipphannē.</p>
	<p>sē kiṁ taṁ ōhanipphannē? ōhanipphannē caüvvihē pannattē taṁ jahā — ajjhayaṇē ajjhīṇē āē jhavaṇā. sē kiṁ taṁ ajjhayaṇē? ajjhayaṇē caüvvihē pannattē taṁ jahā — nāmajjhayaṇē ṭhavaṇajjhayaṇē davvajjhayaṇē bhāvajjhayaṇē. nāma-ṭṭhavaṇāō gayāō, sē kiṁ taṁ davvajjhayaṇē?  davajjhayaṇē duvihē pannattē, taṁ jahā — āgamaō nōāgamaō ya. sē kiṁ taṁ āgamaō davvajjhayaṇaṁ? āgamaō davvajjhayaṇē jassa ṇaṁ ajjhayaṇē tti padaṁ sikkhiyaṁ ṭhiyaṁ jiyaṁ miyaṁ parijiyaṁ jāva ēvaṁ jāvaïyā anuvaüttā tāvaïyāiṁ tāiṁ nēgamassa āgamaō davvajjhayaṇāiṁ, ēvamēva vavahārassa vi, saṅgahassa ṇaṁ ēgō vā anēgā vā jāva sē taṁ āgamaō davvajjhayaṇē.</p>
	<p>sē kiṁ taṁ nōāgamaō davvajjhayaṇē? nōāgamaō davvajjhayaṇē tivihē pannattē taṁ jahā —jāṇagasarīradavvajjhayaṇē bhaviyasarīradavvajjhayaṇē jāṇagasarīrabhaviyasarīravatirittē davvajjhayaṇē. sē kiṁ taṁ jāṇagasarīradavvajjhayaṇē? jāṇagasarīradavvajjhayaṇē- ajjhayaṇē tti payatthāhigārajāṇagassa jaṁ sarīrayaṁ vavagaya-cuya-cāviya-cattadēhaṁ jīvavippajaḍhaṁ jāva- ahō ṇaṁ imēṇaṁ sarīrasamussaēṇaṁ jinadiṭṭhēṇaṁ bhāvēṇaṁ ajjhayaṇē tti payaṁ āghaviyaṁ pannaviyaṁ parūviyaṁ daṁsiyaṁ nindasiyaṁ uvadaṁsiyaṁ, jahā kō diṭṭhantō? ayaṁ mahukumbhē āsī ayaṁ ghayakumbhē āsī, sē taṁ jāṇagasarīradavvajjhayaṇē. sē kiṁ taṁ bhaviyasarīra-davvajjhayaṇē? bhaviyasarīradavvajjhayaṇē jē jīvē jōṇijammaṇanikkhantē imēṇaṁ cēva ādattaēṇaṁ sarīrasamussaēṇaṁ jinadiṭṭhēṇaṁ  bhāvēṇaṁ ajjhayaṇē tti payaṁ sēyakālē sikkhissaï na tāva sikkhaï, jahā kō diṭṭhantō? ayaṁ mahukumbhē bhavissaï ayaṁ ghayakumbhē bhavissaï, sē taṁ bhaviyasarīradavvajjhayaṇē, sē kiṁ taṁ jāṇagasarīra-bhaviyasara-vatirittē davvajjhayaṇē? jāṇagasarīra-bhaviyasarīra-vatirittē davvajjhayaṇē pattaya-pōtthaya-lihiyaṁ, sē taṁ jāṇagasarīra-bhaviyasarīra-vatirittē davvajjhayaṇē, sē taṁ nōāgamaō davvajjhayaṇē, sē taṁ davvajjhayaṇē.</p>
	<p>sē kiṁ taṁ bhāvajjhayaṇē? bhāvajjhayaṇē duvihē pannattē taṁ jahā — āgamaō ya nōāgamaō ya, sē kiṁ taṁ āgamaō bhāvajjhayaṇē? āgamaō bhāvajjhayaṇē jāṇaē uvaüttē, sē taṁ āgamaō bhāvajjhayaṇē. sē kiṁ taṁ nōāgamaō bhāvajjhayaṇē? nōāgamaō bhāvajjhayaṇaṁ.</p>
      </div>
      <div type="section" n="326">
	<lg n="326">
	  <l>ajjhappassāṇayaṇaṁ kammāṇaṁ avacaō uvaciyāṇaṁ</l>
	  <l>anuvacaō ya navāṇaṁ tamhā ajjhayaṇamicchanti</l>
	</lg>
      </div>
      <div type="section" n="327">
	<p>sē taṁ nōāgamaō bhāvajjhayaṇē. sē taṁ bhāvajjhayaṇē. sē taṁ ajjhayaṇē.</p>
	<p>sē kiṁ taṁ ajjhīṇē? ajjhīṇē caüvvihē pannattē taṁ jahā — nāmajjhīṇē ṭhavaṇajjhīṇē davvajjhīṇē bhāvajjhīṇē, nāma-ṭṭhavaṇāō gayāō, sē kiṁ taṁ davvajjhīṇē? davvajjhīṇē duvihē pannattē taṁ jahā —āgamaō ya nōāgamaō ya. sē kiṁ taṁ āgamaō davvajjhīṇē? āgamaō davvajjhīṇē jassa ṇaṁ ajjhīṇē tti padaṁ sikkhiyaṁ jāva sē taṁ āgamaō davvajjhīṇē. sē kiṁ taṁ nōāgamaō davvajjhīṇē? nōāgamaō davvajjhīṇē tivihē pannattē taṁ jahā — jāṇagasarīradavvajjhīṇē bhaviyasarīradavvajjhīṇē jāṇagasarīra-bhaviyasarīravatirittē davvajjhīṇē.</p>
	<p>sē kiṁ taṁ jāṇagasarīradavvajjhīṇē? jāṇagasarīradavvajjhīṇē ajjhīṇē tti payatthāhigāra-jāṇagassa jaṁ sarīrayaṁ vavagaya-cuya-cāviya-cattadēhaṁ jīvavippajaḍhaṁ jahā davvajjhayaṇē tahā bhāṇiyavvaṁ, jāva sē taṁ jāṇagasarīradavvajjhīṇē. sē kiṁ taṁ bhaviyasarīradavvajjhīṇē? bhaviyasarīradavvajjhīṇē jē jīvē jōṇijammaṇa-nikkhantē jahā davvajjhayaṇē jāva sē taṁ bhaviyasarīradavvajjhīṇē. sē kiṁ taṁ jāṇagasarīra-bhaviyasarīra-vatirittē davvajjhīṇē? jāṇagasarīra-bhaviyasarīra-vatirittē davvajjhīṇē-savvāgāsasēḍhī, sē taṁ jāṇagasarīra-bhaviyasarīra-vatirittē davvajjhīṇē. sē taṁ nōāgamaō davvajjhīṇē. sē taṁ davvajjhīṇē.</p>
	<p>sē kiṁ taṁ bhāvajjhīṇē? bhāvajjhīṇē duvihē pannattē taṁ jahā — āgamaō ya nōāgamaō ya. sē kiṁ taṁ āgamaō bhāvajjhīṇē? āgamaō bhāvajjhīṇē- jāṇaē uvaüttē sē taṁ āgamaō bhāvajjhīṇē. sē kiṁ taṁ nōāgamaō bhāvajjhīṇē? nōāgamaō bhāvajjhīṇē —</p>
      </div>
      <div type="section" n="328">
	<lg n="328">
	  <l>jaha dīvā dīvasayaṁ païppaē sō ya dippaē dīvō</l>
	  <l>dīvasamā āyariyā dippanti paraṁ ca dīventi</l>
	</lg>
      </div>
      <div type="section" n="329">
	<p>sē taṁ nōāgamaō bhāvajjhīṇē, sē taṁ bhāvajjhīṇē. sē taṁ ajjhīṇē.</p>
	<p>sē kiṁ taṁ āē? āē caüvvihē pannattē taṁ jahā — nāmāē ṭhavaṇāē davvāē bhāvāē. nāma-ṭṭhavaṇāō gayāō, sē kiṁ taṁ davvāē? davvāē duvihē pannattē taṁ jahā —āgamaō ya nōāgamaō ya.</p>
	<p>sē kiṁ taṁ āgamaō davvāē? āgamaō davvāē jassa ṇaṁ āē tti padaṁ sikkhiyaṁ ṭhiyaṁ jāva kamhā? anuvaōgō davvamiti kaṭṭu, nēgamassa ṇaṁ jāvaïyā anuvaüttā tāvaïyā tē davvāyā, jāva sē taṁ āgamaō davvāē. </p>
	<p>sē kiṁ taṁ nōāgamaō davvāē? nōāgamaō davvāē tivihē pannattē taṁ jahā jāṇagasarīra davvāē bhaviyasarīra davvāē jāṇagasarīra-bhaviyasarīra-vatirittē davvāē. sē kiṁ taṁ jāṇaga-sarīra davvāē ? jāṇagasarīra davvāē tti payatthāhigārajāṇagassa jaṁ sarīrayaṁ vavagaya-cuya-cāviya-cattadēhaṁ jahā davajjhayaṇaṁ jāva sē taṁ jāṇagasarīradavvāē. sē kiṁ taṁ bhaviyasarīra davvāē? bhaviyasarīra davvāē jē jīvē jōṇijammaṇanikkhantē jahā davvajjhayaṇē jāva sē taṁ bhaviyasarīra davvāē. sē kiṁ taṁ jāṇagasarīra-bhaviyasarīra-vatirittē davvāē? jāṇagasarīra-bhaviyasarīra-vatirittē davvāē tivihē pannattē taṁ jahā — lōiē kuppāvayaṇiē lōguttariē. </p>
	<p>sē kiṁ taṁ lōiē? lōiē tivihē pannattē taṁ jahā sacittē acittē mīsaē ya, sē kiṁ taṁ sacittē? sacittē tivihē pannattē taṁ jahā dupayāṇaṁ caüppayāṇaṁ apayāṇaṁ, dupayāṇaṁ-dāsāṇaṁ dāsīṇaṁ caüppayāṇaṁ-āsāṇaṁ hatthīṇaṁ, apayāṇaṁ-ambāṇaṁ ambāḍagāṇaṁ āē; sē taṁ sacittē. sē kiṁ taṁ acittē? taṁ suvaṇṇa-rayaya-maṇi-mōttiya-saṅkha-sila-ppavāla-rattarayaṇāṇaṁ santa-sāra-sāvaējjassa āē, sē taṁ acittē. sē kiṁ taṁ mīsaē? mīsaē dāsāṇaṁ dāsīṇaṁ āsāṇaṁ hatthīṇaṁ samābhariyāujjālaṅkiyāṇaṁ āē, sē taṁ mīsaē. sē taṁ lōiē.</p>
	<p>sē kiṁ taṁ kuppāvayaṇiē? kuppāvayaṇiē tivihē pannattē taṁ jahā — sacittē acittē mīsaē. tinnivi jahā lōiē, jāva sē taṁ mīsaē, sē taṁ kuppāvayaṇiē.</p>
	<p>sē kiṁ taṁ lōguttariē? lōguttariē tivihē pannattē taṁ jahā —sacittē acittē mīsaē. sē kiṁ taṁ sacittē? sacittē sīsāṇaṁ sissiṇīṇaṁ āē sē taṁ sacittē. sē kiṁ taṁ acittē? acittē-paḍiggahāṇaṁ vatthāṇaṁ kambalāṇaṁ pāyapuñchaṇāṇaṁ āē sē taṁ acittē. sē kiṁ taṁ mīsaē? mīsaē sīsāṇaṁ sissiṇiyāṇaṁ sabhaṇḍamattōvagaraṇāṇaṁ āē, sē taṁ mīsaē. sē taṁ lōguttariē. sē taṁ jāṇagasarīra-bhaviyasarīra-vatirittē davvāē. sē taṁ nōāgamaō davvāē. sē taṁ davvāē. </p>
	<p>sē kiṁ taṁ bhāvāē? bhāvāē duvihē pannattē taṁ jahā — āgamaō ya nōāgamaō ya. sē kiṁ taṁ āgamaō bhāvāē? āgamaō bhāvāē- jāṇaē uvaüttē, sē taṁ āgamaō bhāvāē. sē kiṁ taṁ nōāgamaō bhāvāē? nōāgamaō bhāvāē duvihē pannattē taṁ jahā — pasatthē ya apasatthē ya. sē kiṁ taṁ pasatthē? pasatthē tivihē pannattē taṁ jahā — nāṇāē daṁsaṇāē carittāē, sē taṁ pasatthē. sē kiṁ ta apasatthē? apasatthē caüvvihē pannattē taṁ jahā — kōhāē māṇāē māyāē lōbhāē, sē taṁ apasatthē. sē taṁ nōāgamaō bhāvāē sē taṁ bhāvāē. sē taṁ āē.</p>
	<p>sē kiṁ taṁ jhavaṇā? jhavaṇā caüvvihā pannattā taṁ jahā — nāmajjhavaṇā ṭhavaṇajjhavaṇā davvajjavaṇā bhāvajjhavaṇā. nāma-ṭṭhavaṇāō gayāō, sē kiṁ taṁ davvajjhavaṇā? davvajjhavaṇā duvihā pannattā taṁ jahā — āgamaō ya nōāgamaō ya, sē kiṁ taṁ āgamaō davvajjhavaṇā? āgamaō davvajjhavaṇā jassa ṇaṁ jhavaṇē tti padaṁ sikkhiyaṁ jāva sē taṁ āgamaō davvajjhavaṇā. </p>
	<p>sē kiṁ taṁ nō āgamaō davvajjhavaṇā? nōāgamaō davvajjhavaṇā tivihā pannattā taṁ jahā — jāṇagasarīra davvajjhavaṇā bhaviya-sarīra davvajjhavaṇā jāṇagasarīra-bhaviya-sarīra-vatirittā davvajjhavaṇā. sē kiṁ taṁ jāṇagasarīra-davvajjhavaṇā? jāṇagasarīra davjjhavaṇā jhavaṇē tti payatthāhigārajāṇagassa jaṁ sarīrayaṁ vavagaya-cuya-cāviya-sēsaṁ jahā davvajjhayaṇē, jāva sē taṁ [jāṇaya0 sē kiṁ taṁ bhavi0 davva0? taṁ jahā-jē jīvē jōṇi jammaṇa nikkhantē sēsaṁ jahā davvajjhayaṇē jāva sē taṁ] bhaviyasarīradavvajjhavaṇā.</p>
	<p>sē kiṁ taṁ jāṇagasarīra-bhaviyasarīra-vatirittā davvajjhavaṇā? jahā jāṇayasarīra bhaviasarīra vaïrittē davvāē tahā bhāṇiyavvā jāva sē taṁ mīsayā, sē taṁ lōguttariyā. sē taṁ jāṇagasarīra-bhaviyasarīra-vatirittā davvajjhavaṇā. sē taṁ nōōgamaō davvajjhavaṇā. sē taṁ davvajjhavaṇā.</p>
	<p>sē kiṁ taṁ bhāvajjhavaṇā? bhāvajjhavaṇā duvihā pannattā taṁ jahā —āgamaō ya nōāgamaō ya bhāvajjhavaṇā. </p>
	<p>sē kiṁ taṁ āgamaō bhāvajjhavaṇā? jāṇaē uvaüttē, sē taṁ āgamaō bhāvajjhavaṇā. </p>
	<p>sē kiṁ taṁ nōāgamaō bhāvajjhavaṇā? nōāgamaō bhāvajjhavaṇā duvihā pannattā taṁ jahā — pasatthā ya apasatthā ya.</p>
	<p>sē kiṁ taṁ pasatthā? pasatthā caüvvihā pannattā taṁ jahā —kōhajjhavaṇā māṇajjhavaṇā māyajjhavaṇā lōbhajjhavaṇā, sē taṁ pasatthā. </p>
	<p>sē kiṁ taṁ apasatthā? apasatthā tivihā pannattā taṁ jahā — nāṇajjhavaṇā daṁsaṇajjhavaṇā carittajjhavaṇā. sē taṁ apasatthā, sē taṁ nōāgamaō bhāvajjhavaṇā. sē taṁ bhāvajjhavaṇā. sē taṁ jhavaṇā. sē taṁ ōhanipphannē.</p>
	<p>sē kiṁ taṁ nāmanipphannē? nāmanipphannē-sāmāiē sē samāsaō caüvvihē pannattē taṁ jahā — nāmasāmāiē ṭhavaṇasāmāiē davvasāmāiē bhāvasāmāiē. nāma-ṭṭhavaṇāō gayāō, davvasāmāiē vi tahēva, jāva sē taṁ bhaviyasarīradavvasāmāiē.</p>
	<p>sē kiṁ taṁ jāṇagasarīra-bhaviya-sarīravatirittē davvasāmāiē? jāṇagasarīra-bhaviya-sarīra-vatirittē davvasāmāiē pattaya-pōtthaya-lihiyaṁ, sē taṁ jāṇagasarīra-bhaviya-sarīra-vatirittē davvasāmāiē. sē taṁ nōāgamaō davvāsāmāiē. sē taṁ davvasāmāiē.</p>
	<p>sē kiṁ taṁ bhāvasāmāiē? bhāvasāmāiē duvihē pannattē taṁ jahā — āgamaō ya nōāgamaō ya. sē kiṁ taṁ āgamaō bhāvasāmāiē? āgamaō bhāvasāmāiē jāṇaē uvaüttē, sē taṁ āgamaō bhāvasāmāiē. </p>
	<p>sē kiṁ taṁ nōāgamaō bhāvasāmāiē? nōāgamaō bhāvasāmāiē —</p>
      </div>
      <div type="section" n="330">
	<lg n="330">
	  <l>jassa sāmāṇiō appā sañjamē niyamē tavē</l>
	  <l>tassa sāmāiyaṁ hōi ii kēvalabhāsiyaṁ</l>
	</lg>
      </div>
      <div type="section" n="331">
	<lg n="331">
	  <l>jō samō savvabhūēsu tasēsu thāvarēsu ya</l>
	  <l>tassa sāmāiyaṁ hōi ii kēvalibhāsiyaṁ</l>
	</lg>
      </div>
      <div type="section" n="332">
	<lg n="332">
	  <l>jaha mama na piyaṁ dukkhaṁ jāṇiya ēmēva savvajīvāṇaṁ</l>
	  <l>na haṇaï na haṇāvēi ya samamaṇatī tēṇa sō samaṇō</l>
	</lg>
      </div>
      <div type="section" n="333">
	<lg n="333">
	  <l>natthi ya sē kōi vēsō piō va savvēsu cēva jīvēsu</l>
	  <l>ēēṇa hōi samaṇō ēsō annō vi pajjāō</l>
	</lg>
      </div>
      <div type="section" n="334">
	<lg n="334">
	  <l>uraga-giri-jalaṇa-sāgara-nahatala-tarugaṇasamō ya jō hōi</l>
	  <l>bhamara-miya-dharaṇi-jalaruha-ravi-pavaṇasamō ya sō samaṇō</l>
	</lg>
      </div>
      <div type="section" n="335">
	<lg n="335">
	  <l>tō samaṇō jaï sumaṇō bhāvēṇa ya jaï na hōi pāvamaṇō</l>
	  <l>sayaṇē ya jaṇē ya samō samō ya māṇāvamāṇēsu</l>
	</lg>
      </div>
      <div type="section" n="336">
	<p>sē taṁ nōāgamaō bhāvasāmāiē. sē taṁ bhāvasāmāiē. sē taṁ sāmāiē. sē taṁ nāmanipphannē.</p>
	<p>sē kiṁ taṁ suttālāvaganipphannē? suttālāvaganipphannē iyāṇiṁ suttālāvaganipphannē nikkhēvē icchāvēi, sē ya pattalakkhaṇē vi na nikkhippaï, kamhā? lāghavatthaṁ, aō atthi taïē anuōgadārē anugamē tti, tattha nikkhittē ihaṁ nikkhittē bhavaï, ihaṁ vā nikkhittē tattha nikkhittē bhavaï, tamhā ihaṁ na nikkhippaï tahiṁ cēva nikkhippissaï, sē taṁ nikkhēvē.</p>
      </div>
      <div type="section" n="337">
	<p>sē kiṁ taṁ anugamē? anugamē duvihē pannattē taṁ jahā — suttānugamē ya nijjuttianugamē ya. sē kiṁ taṁ nijjuttianugamē? nijjuttianugamē tivihē pannattē taṁ jahā — nikkhēva nijjuttianugamē uvagghāya-nijjuttianugamē suttaphāsiyanijjuttianugamē. </p>
	<p>sē kiṁ taṁ nikkhēva nijjuttianugamē? nikkhēva nijjuttianugamē anugaē, sē taṁ nikkhēvanijjuttianugamē. </p>
	<p>sē kiṁ taṁ uvagghāya nijjuttianugamē? uvaghāya nijjuttianugamē imāhiṁ dōhiṁ dāragāhāhiṁ anugantavvō, taṁ jahā —</p>
      </div>
      <div type="section" n="338">
	<lg n="338">
	  <l>uddēsē niddēsē ya niggamē khētta kāla purisē ya</l>
	  <l>kāraṇa paccaya lakkhaṇa naē samōāraṇā'numaē</l>
	</lg>
      </div>
      <div type="section" n="339">
	<lg n="339">
	  <l>kiṁ kaïvihaṁ kassa kahiṁ kēsu kahaṁ kēcciraṁ havaï kālaṁ?</l>
	  <l>kaï santaraṁ avirahiyaṁ bhavā''garisa phāsaṇa niruttī</l>
	</lg>
      </div>
      <div type="section" n="340">
	<p>sē ttaṁ uvagghāya nijjutti anugamē.</p>
	<p>sē kiṁ taṁ suttaphāsiyanijjuttianugamē? suttakāla0 suttaṁ uccārēyavvaṁ akkhaliyaṁ amiliyaṁ avaccāmēliyaṁ paḍipunnaṁ paḍipunnaghōsaṁ kaṇṭhōṭṭhavippamukkaṁ guruvāyaṇōvagayaṁ, taō tattha najjihiti sasamayapayaṁ vā parasamayapayaṁ vā bandhapayaṁ vā mōkkhapayaṁ vā sāmāiyapayaṁ vā nōsāmāiyapayaṁ vā, taō taṁmi uccāriē samāṇē kēsiñci bhagavantāṇaṁ kēi atthāhigārā ahigayā bhavanti, kēsiñci ya kēi aṇahigayā bhavanti, taō tēsiṁ aṇahigayāṇaṁ atthāṇaṁ ahigaṇaṭṭhayāē padēṇaṁ padaṁ vaṇṇaïssāmi —</p>
      </div>
      <div type="section" n="341">
	<lg n="341">
	  <l>saṁhitā ya padaṁ cēva padatthō padaviggahō</l>
	  <l>cālaṇā ya pasiddhī ya chavvihaṁ viddhi lakkhaṇaṁ</l>
	</lg>
      </div>
      <div type="section" n="342">
	<p>sē taṁ suttaphāsiyanijjuttianugamē, sē taṁ nijjuttianugamē, sē taṁ anugamē.</p>
      </div>
      <div type="section" n="343">
	<p>sē kiṁ taṁ naē? satta mūlanayā pannattā taṁ jahā — nēgamē saṅgahē vavahārē ujjusuē saddē samaḍhirūḍhē ēvambhūē, tattha —</p>
      </div>
      <div type="section" n="344">
	<lg n="344">
	  <l>nēgēhiṁ māṇēhiṁ miṇaï tti nēgamassa ya niruttī</l>
	  <l>sēsāṇaṁ pi nayāṇaṁ lakkhaṇamiṇamō suṇaha vōcchaṁ</l>
	</lg>
      </div>
      <div type="section" n="345">
	<lg n="345">
	  <l>saṅgahiya-piṇḍiyatthaṁ saṅgahavayaṇaṁ samāsaō benti</l>
	  <l>vaccaï vinicchiyatthaṁ vavahārō savvadavvēsu</l>
	</lg>
      </div>
      <div type="section" n="346">
	<lg n="346">
	  <l>paccuppannagāhī ujjusuō nayavihī muṇēyavvō</l>
	  <l>icchaï visēsiyataraṁ paccuppannaṁ naō saddō</l>
	</lg>
      </div>
      <div type="section" n="347">
	<lg n="347">
	  <l>vatthūō saṅkamaṇaṁ hōi avatthū naē samabhirūḍhē</l>
	  <l>vañjaṇa-attha-tadubhayaṁ ēvambhūō visēsēi</l>
	</lg>
      </div>
      <div type="section" n="348">
	<lg n="348">
	  <l>nāyaṁmi giṇhiyavvē agiṇhiyavvaṁmi cēva atthaṁmi</l>
	  <l>jaïyavvamēva ii jō uvaēsō sō naō nāma</l>
	</lg>
      </div>
      <div type="section" n="349">
	<lg n="349">
	  <l>savvēsiṁ pi nayāṇaṁ bahuvihavattavvayaṁ nisāmittā</l>
	  <l>taṁ savvanayavisuddhaṁ jaṁ caraṇaguṇaṭṭhiō sāhū</l>
	</lg>
      </div>
      <div type="section" n="350">
	<p>sē taṁ naē.</p>
      </div>
    </body>
  </text>
</TEI>
