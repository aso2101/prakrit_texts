<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:id="Nāyā" n="Nāyā">
  <teiHeader xml:lang="eng">
    <fileDesc>
      <titleStmt>
	<title xml:lang="pka-Latn">Nāyadhammakahāō</title>
	<title xml:lang="san-Latn">Jñātadharmakathāḥ</title>
      	<principal><persName ref="http://viaf.org/viaf/372149294434280521495">Andrew Ollett</persName></principal>
      	<respStmt>
      	  <persName xml:id="AO">Andrew Ollett</persName> 
      	  <resp>Processed the text data from Muni Deepratnasagar Ji's DOCX files into romanized TEI.</resp>
      	</respStmt>
	<respStmt>
	  <persName xml:id="IR">Itamar Ramot</persName> 
	  <resp>Bibliographic and text-processing assistance.</resp>
	</respStmt>
      </titleStmt>
      <publicationStmt>
      	<authority/>
	<availability status="restricted">
	  <p><!-- add whatever license you like: --></p>
	</availability>
	<date>2020</date>
	<publisher><!-- EFEO/EPHE (Université of PSL) --></publisher>
	<pubPlace><!-- Paris --></pubPlace>
      </publicationStmt>
      <sourceDesc>
	<p>This electronic text is based on the DOCX files of the entire Śvētāmbara canon provided by Muni Deepratnasagar and made available through Jain e-Library. The ID of the DOCX file for this text is 003711. The source of Muni Deepratnasagar's edition, in turn, is the “Āgama Mañjūṣā” series (ID 003096).</p>
      </sourceDesc>
    </fileDesc>
    <encodingDesc>
      <p>The Nāyadhammakahāō is organized into two śrutaskandhas (suyakkhandha), marked here as divisions with the type "śrutaskandha." The first śrutaskandha is organized in turn into nineteen adhyayanas (ajjhayaṇa), represented as divisions with the type "adhyayana." By contrast, the second śrutaskandha is organized into ten vargas (vagga), represented as disions with the type "varga," and each varga contains a division that nominally represents one or more adhyayanas, although these divisions (adhyayanas) are effectively sections.</p>
      <p>The adhyayanas in both śrutaskandhas contain one or more "sections," which are called suttas in Muni Deepratnasagar's text. These are numbered continuously throughout the text. Sometimes a section contains a sentence of prose; sometimes it contains several paragraphs; sometimes it contains one or more verses. I have followed the numbering of Muni Deepratnasagar.</p>
      <refsDecl n="CTS">
	<cRefPattern 
	    n="level2"
	    matchPattern="s.(\d+)"
	    replacementPattern="#xpath(/tei:TEI/tei:text/tei:body//tei:div[@type='section'][@n='$1']">
	  <p>This pointer pattern extracts sections (suttas), numbered continuously from the beginning of the text.</p>
	</cRefPattern>
	<cRefPattern 
	    n="level2"
	    matchPattern="(\d+).(\d+)"
	    replacementPattern="#xpath(/tei:TEI/tei:text/tei:body/tei:div[@n='$1']/tei:div[@n='$2'])">
	  <p>This pointer pattern extracts adhyayanas of the first śrutaskandha, or vargas of the second śrutaskandha.</p>
	</cRefPattern>
	<cRefPattern 
	    n="level1"
	    matchPattern="(\d+)"
	    replacementPattern="#xpath(/tei:TEI/tei:text/tei:body/tei:div[@n='$1'])">
	  <p>This pointer pattern extracts śrutaskandhas.</p>
	</cRefPattern>
      </refsDecl>
    </encodingDesc>
    <profileDesc>
      <langUsage>
      	<language ident="pka-Latn">Ardhamāgadhī, romanized in ISO-15919</language>
      </langUsage>
    </profileDesc>
    <revisionDesc>
      <change when="2020-06-07" who="AO">Conversion of text to TEI</change>
    </revisionDesc>
  </teiHeader>
  <text xml:lang="pka-Latn">
    <body>
      <div type="śrutaskandha" n="1">
	<div type="adhyayana" n="1">
	  <div type="section" n="1">
	    <p>
	      <s>oṁ namaḥ sarvajñāya, tēṇaṁ kālēṇaṁ tēṇaṁ samaēṇaṁ campā nāmaṁ nayarī hōtthā-vaṇṇaō.</s>
	    </p>
	  </div>
	  <div type="section" n="2">
	    <p>
	      <s>tīsē ṇaṁ campāē nayarīē bahiyā uttarapuratthimē disībhāē punnabhaddē nāmaṁ cēiē hōtthā-vaṇṇaō.</s>
	    </p>
	  </div>
	  <div type="section" n="3">
	    <p>
	      <s>tattha ṇaṁ campāē nayarīē kōṇiē nāmaṁ rāyā hōtthā-vaṇṇaō.</s>
	    </p>
	  </div>
	  <div type="section" n="4">
	    <p>
	      <s>tēṇaṁ kālēṇaṁ tēṇaṁ samaēṇaṁ samaṇassa bhagavaō mahāvīrassa antēvāsī ajjasuhammē nāmaṁ thērē jātisampannē kulasampannē bala-rūva-viṇaya-nāṇa-daṁsaṇa-caritta-lāghava-sampannē ōyaṁsī tēyaṁsī vaccaṁsī jasaṁsī jiyakōhē jiyamāṇē jiyamāē jiyalōhē jiindiē jiyaniddē jiyaparīsahē jīviyāsa-maraṇabhayavippamukkē tavappahāṇē guṇappahāṇē ēvaṁ karaṇa-caraṇa-niggaha-nicchaya-ajjava-maddava-lāghava-khanti-gutti-mutti-vijjā-manta-bambha-vaya-naya-niyama-sacca-sōya-nāṇa-daṁsaṇa-carittappahāṇē ōrālē ghōrē dhōravvaē dhōratavassī dhōravambhacēravāsī ucchūḍhasarīrē saṅkhittaviula-tēyalēssē cōddasapuvvī caünāṇōvagaē pañcahi aṇagārasaēhiṁ saddhiṁ samparivuḍē puvvāṇupuvvi caramāṇē gāmāṇugāmaṁ dūijjamāṇē suhaṁsuhēṇaṁ viharamāṇē jēṇēva campā nayarī jēṇēva punnabhaddē cēiē tēṇāmēva uvāgacchaï uvāgacchittā ahāpaḍirūvaṁ ōggahaṁ ōgiṇhittā sañjamēṇaṁ tavasā appāṇaṁ bhāvēmāṇē viharati.</s>
	    </p>
	  </div>
	  <div type="section" n="5">
	    <p>
	      <s>taē ṇaṁ campāē nayarīē parisā niggayā, kōṇiō niggaō, dhammō kahiō, parisā jāmēva disiṁ pāubbhūyā tāmēva disi paḍigayā.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ ajjasuhammassa aṇagārassa jēṭṭhē antēvāsī ajjajambū nāmaṁ aṇagārē kāsava gōttēṇaṁ sattussēhē samacaüraṁsa-saṇṭhāṇa-saṇṭhiē vaïrarisaha nāraya-saṅghayaṇē kaṇaga-pulaga-nighasa-pamha-gōrē uggatavē dittatavē tattatavē mahātavē urālē ghōrē jāva tēyalēssē ajjasuhammassa thērassa adūrasāmantē uḍḍhañjāṇu ahōsirē jhāṇakōṭṭhō vagaē sañjamēṇaṁ tavasā appāṇaṁ bhāvēmāṇē viharaï.</s>
	    </p>
	    <p>
	      <s>taē ṇaṁ sē ajjajambūnāmē aṇagārē jāyasaḍḍhē jāyasaṁsaē jāyakōuhallē sañjāyasaḍḍhē sañjāyasaṁsaē sañjāyakōuhallē uppannasaḍḍhē uppannasaṁsaē uppannakōuhallē samuppannasaḍḍhē samuppannasaṁsaē samuppannakōuhallē uṭṭhāē uṭṭhēi uṭṭhēttā jēṇāmēva ajjasuhammē thērē tēṇāmēva uvāgacchaï uvāgacchittā ajjasuhammē thērē tikkhuttō āyāhiṇa-payāhiṇaṁ karēi karēttā vandaï namaṁsaï vandittā namaṁsittā ajjasuhammassa thērassa naccāsaṇṇē nātidūrē sussūsamāṇē namaṁsamāṇē abhimuhē pañjaliuḍē viṇaēṇaṁ pajjuvāsamāṇē ēvaṁ vayāsī — jaï ṇaṁ bhantē samaṇēṇaṁ bhagavayā mahāvīrēṇaṁ āigarēṇaṁ titthagarēṇaṁ sahasambuddhēṇaṁ lōganāhēṇaṁ lōgapaīvēṇaṁ lōgapajjōyagarēṇaṁ abhayadaēṇaṁ saraṇadaēṇaṁ cakkhudaēṇaṁ maggadaēṇaṁ dhammadaēṇaṁ dhammadēsaēṇaṁ dhammanāyagēṇaṁ dhammavaracāurantacakkavaṭṭiṇā appaḍihayavaranāṇadaṁsaṇadharēṇaṁ jiṇēṇaṁ jāṇaēṇaṁ buddhēṇaṁ bōhaēṇaṁ muttēṇaṁ mōyagēṇaṁ tiṇṇēṇaṁ tāraēṇaṁ sivamayalamaruyamaṇantamakkhayamavvābāhamapuṇarāvattayaṁ sāsayaṁ ṭhāṇamuvagaēṇaṁ sampattēṇaṁ pañcamassa aṅgassa ayamaṭṭhē pannattē chaṭṭhassa ṇaṁ bhantē aṅgassa nāyādhammakahāṇaṁ kē aṭṭhē pannattē? </s>
	    </p>
	    <p>
	      <s>jambu tti ajjasuhammē thērē ajjajambūnāmaṁ aṇagāraṁ ēvaṁ vayāsī — ēvaṁ khalu jambū samaṇēṇaṁ bhagavayā mahāvīrēṇaṁ jāva sampattēṇaṁ chaṭṭhassa aṅgassa dō suyakkhandhā pannattā taṁ jahā— nāyāṇi ya dhammakahāō ya.</s>
	    </p>
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ chaṭṭhassa aṅgassa dō suyakkhandhā pannattā taṁ jahā— nāyāṇi ya dhammakahāō ya paḍhamassa ṇaṁ bhantē suyakkhandhassa samaṇēṇaṁ bhagavayā mahāvīrēṇaṁ jāva sampattēṇaṁ nāyāṇaṁ kaï ajjhayaṇā pannattā ēvaṁ khalu jambū samaṇēṇaṁ bhagavayā mahāvīrēṇaṁ jāva sampattēṇaṁ nāyāṇaṁ ēgūṇavīsaṁ ajjhayaṇā pannattā [taṁ jahā]-</s>
	    </p>
	  </div>
	  <div type="section" n="6">
	    <lg n="6">
	      <l>ukkhittaṇāē saṅghāḍē aṇḍē kummē ya sēlagē ।</l>
	      <l>tumbē ya rōhiṇī mallī māyandī candimā i ya ॥</l>
	    </lg>
	  </div>
	  <div type="section" n="7">
	    <lg n="7">
	      <l>dāvaddavē udagaṇāē maṇḍukkē tēyalī vi ya ।</l>
	      <l>nandīphalē avarakaṅkā āiṇṇē suṁsumā i ya ॥</l>
	    </lg>
	  </div>
	  <div type="section" n="8">
	    <p>
	      <s>avarē ya puṇḍarīē nāē ēgūṇavīsamē.</s>
	    </p>
	  </div>
	  <div type="section" n="9">
	    <p>
	      <s>jaï ṇaṁ bhantē samaṇēṇaṁ bhagavayā mahāvīrēṇaṁ jāva sampattēṇaṁ nāyāṇaṁ ēgūṇavīsaṁ ajjhayaṇā pannattā taṁ jahā— ukkhittaṇāē jāva puṇḍarīē tti ya paḍhamassa ṇaṁ bhantē ajjhayaṇassa kē aṭṭhē pannattē?</s>
	    </p>
	    <p>
	      <s>ēvaṁ khalu jambū tēṇaṁ kālēṇaṁ tēṇaṁ samaēṇaṁ ihēva jambuddīvē dīvē bhārahē vāsē dāhiṇaḍḍhabharahē rāyagihē nāmaṁ nayarē hōtthā-vaṇṇaō guṇāsilaē cēiē-vannaō tattha ṇaṁ rāyagihē nayarē sēṇiē nāmaṁ rāyā hōtthā-mahatāhimavanta-mahanta-malaya-mandara-mahindasārē vaṇṇaō.</s>
	    </p>
	  </div>
	  <div type="section" n="10">
	    <p>
	      <s>tassa ṇaṁ sēṇiyassa raṇṇō nandā nāmaṁ dēvī hōtthā-sūmālapāṇipāyā vaṇṇaō tassa ṇaṁ sēṇiyassa puttē nandāē dēvīē attaē abhaē nāmaṁ kumārē hōtthā-ahīṇa [paḍipunna-pañcindiyasarīrē lakkhaṇa-vañjaṇa-guṇōvavēē māṇummāṇa-ppamāṇa-paḍipunna-sujāya-savvaṅgasundaraṅgē sasisōmākārē kantē piyadaṁsaṇē] surūvē sāmadaṇḍabhēya-uvappayāṇanīti-suppaütta-naya-vihaṇṇū īhā-vūha-maggaṇa-gavēsaṇa-atthasattha-maïvisāraē uppatti-yāē vēṇaïyāē kammayāē pāriṇāmiyāē-caüvvihāē buddhīē uvavēē sēṇiyassa raṇṇō bahūsu kajjēsu ya kuḍumbēsu ya mantēsu ya gujjhēsu ya rahassēsu ya nicchaēsu ya āpucchaṇijjē paḍipucchaṇijjē mēḍhī pamāṇaṁ āhārē ālambaṇaṁ cakkhū mēḍhīmūha pamāṇabhūē āhārabhūē ālambaṇabhūē cakkhubhūē savvakajjēsu savvabhūmiyāsu laddhapaccaē viiṇṇaviyārē rajjadhuracintaē yāvi hōtthā sēṇiyassa raṇṇō rajjaṁ ca raṭṭhaṁ ca kōsaṁ ca kōṭṭhagāraṁ ca balaṁ ca vāhaṇaṁ ca puraṁ ca antēuraṁ ca sayamēva samupēkkhamāṇē-samupēkkhamāṇē viharaï.</s>
	    </p>
	  </div>
	  <div type="section" n="11">
	    <p>
	      <s>tassa ṇaṁ sēṇiyassa raṇṇō dhāriṇī nāmaṁ dēvī hōtthā jāva viharaï.</s>
	    </p>
	  </div>
	  <div type="section" n="12">
	    <p>
	      <s>taē ṇaṁ sā dhāriṇī dēvī aṇṇadā kadāi taṁsi tārisagaṁsi-chakkaṭṭhaga-laṭṭhamaṭṭha-saṇṭhiya-khambhuggaya-pavaravara-sālabhañjiya-ujjalamaṇikaṇagarayaṇathūbhiya-viḍakajāladdha-candanijjūhanta kaṇayāli canda sāliyāvibhattikalaē sarasacchadhāūvala-vaṇṇaraïē bāhiraō dūmiya-ghaṭṭha-maṭṭhē abbhintaraō pasatta-suvili-hiya-cittakammē  nāṇāviha-pañcavaṇṇa-maṇirayaṇa-kōṭṭimatalē  paüma-layā-phullavalli-varapupphajāi ullōya-cittiya-talē vandaṇa-varakaṇagakalasasuṇimmiya-paḍipūjiya-sarasa-paüma-sōhantadārabhāē payaraga-lambanta-maṇimutta-dāma-suviraïyadārasōhē sugandha-varakusuma-maüya-pamha-lasaṇayaṇōvayāra-maṇahiyayanivvuiyarē kappūra-lavaṅga-malaya-candaṇa-kālagaru-pavarakundurukka-turukka-dhūva-ḍajjhaṅki-surabhi-madhamadhēnta-gandhuddhuyābhīrāmē sugandhavara gandha gandhiē gandhavaṭṭibhabhūē maṇikiraṇa-paṇāsiyandhayārē kimbahuṇā juiguṇēhiṁ suravaravimāṇa-viḍambiyavaradharaē taṁsi tāri-saṅgasi sayaṇijjaṁsi-sāliṅgaṇavaṭṭiē ubhaō vivvōyaṇē duhaō uṇṇaē majjhē ṇaya gambhīrē gaṅgāpuliṇavāluya-uddālasālisaē ōyaviya-khōma-dugullapaṭṭa-paḍicchayaṇē attharaya-malaya-navataya-kusattalimba-sīhakēsarapaccu-tthiē suviraïyarayattāṇē rattaṁsuyasaṁvuē surammē āiṇaga-rūya-būra-navaṇīya-tullaphāsē puvvarattāvarattakālasamayaṁsi suttajāgarā ōhīramāṇī-ōhīramāṇī ēgaṁ mahaṁ sattussēhaṁ rayayakūḍa-sannihaṁ nahayalaṁsi sōmaṁ sōmāgāraṁ līlāyantaṁ jambhāyamāṇaṁ muhamatigayaṁ gayaṁ pāsittā ṇaṁ paḍibuddhā.</s>
	    </p>
	    <p>
	      <s>taē ṇaṁ sā dhāriṇī dēvī ayamēyārūvaṁ urālaṁ kallāṇaṁ sivaṁ dhaṇṇaṁ magaṁllaṁ sassirīyaṁ mahāsuṇamiṇaṁ pāsittā ṇaṁ paḍibuddhā samāṇō haṭṭatuṭṭha-cittamāṇandiya pīimaṇā paramasōmaṇassiyā harisavasa-visappamāṇahiyayā dhārāhaya-kalaṁvapupphagaṁ piva samūsasiya-rōmakūvā taṁ sumiṇaṁ ōgiṇhaï ōgiṇhittā sayaṇijjāō uṭṭhēi uṭṭhēttā pāyapīḍhāō paccōrūhaï paccōrūhittā aturiyamacavalamasambhantāē avilambiyāē rāyahaṁsasarisīē gaīē jēṇāmēva sē sēṇiṁē rāyā tēṇāmēva uvāgacchaï uvāgacchittā sēṇiyaṁ rāyaṁ tāhiṁ iṭṭhāhi kantāhiṁ piyāhiṁ maṇunnāhiṁ maṇāmāhiṁ urālāhiṁ kallāṇāhi sivāhiṁ dhaṇṇāhiṁ maṅgallāhiṁ sarassirīyāhiṁ hiyayagamaṇijjāhiṁ hiyayapalhāyaṇijjāhiṁ miya-mahura-ribhiya-gambhīra-sassirīyāhiṁ girāhiṁ saṁlavamāṇī-saṁlavamāṇī paḍibōhēi paḍibōhēttā sēṇiēṇaṁ raṇṇā abbhaṇuṇṇāyā samāṇī nāṇā-maṇikaṇagarayaṇabhatticittaṁsi bhaddāsaṇaṁsi nisīyaï nisiittā āsatthā vīsatthā suhāsaṇavaragayā karayalapariggahiyaṁ sirasāvattaṁ matthaē añjaliṁ kaṭṭu sēṇiyaṁ rāyaṁ ēvaṁ vayāsī — </s>
	    </p>
	    <p>
	      <s>ēvaṁ khalu ahaṁ dēvāṇuppiyā! ajja taṁsi tārasagaṁsi sayaṇijjaṁsi sāliṅgaṇavaṭṭiē jāva niyagavayaṇa maïvayantaṁ gayaṁ sumiṇē pāsittāṇaṁ paḍibuddhā, taṁ ēyassa ṇaṁ dēvāṇuppiyā! urālassa kallāṇassa jāva sumiṇassa kē maṇṇē kallāṇē phalavittivisēsē bhavissaï.</s>
	    </p>
	  </div>
	  <div type="section" n="13">
	    <p>
	      <s>taē ṇaṁ sē sēṇiē rāyā dhāriṇīē dēvīē antiē ēyamaṭṭhaṁ sōccā nisamma haṭṭhataṭṭha-jāva hiyaē dhārāhayanīvasurabhikusuma-cuñcumālaïyataṇū ūsaviyarōmakūvē taṁ sumiṇaṁ ōgiṇhaï ōgiṇhittā ihaṁ pavisaï pavisittā appaṇō sābhāviēṇaṁ maïpuvvaēṇaṁ buddhivinnāṇēṇaṁ tassa sumiṇassa atthōggahaṁ karēi karēttā dhāriṇiṁ dēvi tāhiṁ jāva hiyayapalhāyaṇijjāhiṁ miya-mahura-ribhiya-gambhīra-sassirīyāhiṁ vaggūhiṁ anuvūhamāṇē-anuvūhamāṇē ēvaṁ vayāsī — </s>
	    </p>
	    <p>
	      <s>urālē ṇaṁ tumē dēvāṇuppiyaē! sumiṇē diṭṭhē kallāṇē ṇaṁ tumē dēvāṇuppiē sumiṇē diṭṭhē sivē dhaṇṇē maṅgallē sassirīē ṇaṁ tumē dēvāṇuppiē! sumiṇē diṭṭhē ārōgga-tuṭṭhi-dīhāuya-kallāṇa-maṅgallakāraē ṇaṁ tumē dēvi sumiṇē diṭṭhē atthalābhō tē dēvāṇuppiē! puttalābhō tē dēvāṇuppiē rajjalābhō tē dēvāṇuppiē bhōga-sōkkhalābhō tē dēvāṇuppiē! ēvaṁ khalu tumaṁ dēvāṇuppiē navaṇhaṁ māsāṇaṁ bahupaḍipunnāṇaṁ addhaṭṭhamāṇaṁ rāindiyāṇaṁ vīikkantāṇaṁ amhaṁ kulakēuṁ kuladīvaṁ kulapavvayaṁ kulavaḍiṁsayaṁ kulatilakaṁ kulakittikaraṁ kulavittikaraṁ kulanandikaraṁ kulajasakaraṁ kulādhāraṁ kulapāyavaṁ kulavivaddhaṇakaraṁ suku-mālapāṇipāyaṁ jāva surūvaṁ dārayaṁ payāhisi,  sē vi ya ṇaṁ dāraē ummukka-bālabhāvē vinnaya-pariṇayamēttē jōvvaṇagamaṇappattē sūrē vīrē vikkantē vitthiṇṇa-vipula-balavāhaṇē rajjavaī rāyā bhavissaï taṁ urālē ṇaṁ tumē dēvāṇuppiē sumiṇē diṭṭhē jāva ārōgga-tuṭṭhi-dīhāuya-kallāṇa-maṅgallakāraē ṇaṁ tumē dēvi! sumiṇē diṭṭhē tti kaṭṭu bhujjō-bhujjō anuvūhēi.</s>
	    </p>
	  </div>
	  <div type="section" n="14">
	    <p>
	      <s>taē ṇaṁ sā dhāriṇī dēvī sēṇiēṇaṁ raṇṇā ēvaṁ vuttā samāṇī haṭṭhatuṭṭha-cittamāṇandiyā jāva harisavasa-visappamāṇahiyayā karayala-pariggahiyaṁ [sirasāvattaṁ matthaē] añjaliṁ kaṭṭu ēvaṁ vayāsī — </s>
	    </p>
	    <p>
	      <s>ēvamēyaṁ dēvāṇuppiyā tahamēyaṁ dēvāṇuppiyā avitahamēyaṁ dēvāṇuppiyā asandiddhamēyaṁ dēvāṇuppiyā icchiyamēyaṁ dēvāṇuppiyā paḍicchimēyaṁ dēvāṇuppiyā icchiyapaḍicchiyamēyaṁ dēvāṇuppiyā saccē ṇaṁ ēsamaṭṭhē jaṁ ṇaṁ tubbhē vayaha tti kaṭṭu taṁ sumiṇaṁ sammaṁ paḍicchaï paḍicchittā sēṇiēṇaṁ raṇṇā abbhaṇuṇṇāyā samāṇī nāṇāmaṇikaṇagara-yaṇa-bhatticittāō bhaddāsaṇāō abbhuṭṭhēi ababhuṭṭhēttā jēṇēva saē sayaṇijjē tēṇēva uvāgacchaï uvāgacchittā sayaṁsi sayaṇijjaṁsi nisīyaï nisīittā ēvaṁ vayāsī—</s>
	    </p>
	    <p>
	      <s>mā mē sē uttamē pahāṇē maṅgallē sumiṇē aṇṇēhiṁ pāvasumiṇēhiṁ paḍihammihitti kaṭṭu dēvaya-gurujaṇasambaddhāhiṁ pasatthāhiṁ dhammiyāhiṁ kahāhiṁ sumiṇajāgariyaṁ paḍijāgaramāṇī-paḍijāgaramāṇī viharaï.</s>
	    </p>
	  </div>
	  <div type="section" n="15">
	    <p>
	      <s>taē ṇaṁ sē sēṇiē rāyā paccūsakālasamayaṁsi kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! bāhiriyaṁ uvaṭṭhāṇasālaṁ ajja savisēsaṁ paramarammaṁ gandhōdaga-sitta-suiya-sammajjiōvalittaṁ pañcavaṇṇa-sarasasurabhi-mukka-pupphapuñjōvayārakaliyaṁ kālāgaru-pavarakundurukka-turukka-dhūva-ḍajjhanta-surabhi-madhamadhēnta-gandhuddhayābhirāmaṁ sugandhavara gandha gandhiyaṁ gandhavaṭṭibhūyaṁ karēha kāravēha ya ēyamāṇattiyaṁ paccappiṇaha taē ṇaṁ tē kōḍumbiyapurisā sēṇiēṇaṁ raṇṇā ēvaṁ vuttā samāṇā haṭṭhatuṭṭha-jāva paccappiṇanti.</s>
	    </p>
	    <p>
	      <s>taē ṇaṁ sē sēṇiē rāyā kallaṁ pāuppabhāyāē rayaṇīē phulluppala-kamala-kōmalummiliyaṁmi ahāpaṇḍurē pabhāē rattāsōgappagāsa-kiṁsuya-suyamuha-guñjaddha bandhujīvaga-pārāvayacalaṇanaya-parahuyasurattalōyaṇa-jāsumaṇakusuma-jali-yajalaṇa-tavamijjakalamasa-hiṅgulayani gara-rūvāirēgarahanta-sassirīē divāyarē ahakamēṇa udiē tassa diṇa-kara-karaparamparōyārapāraddhaṁmi andhayārē bālātava-kuṅkumēṇaṁ khacitēvva jīvalōē lōyaṇa-visayāṇuyāsa-vigasanta-visadadaṁsiyammi lōē kamalāgara-saṇḍabōēha uṭṭhiyaṁmi sūrē sahassarassiṁmi diṇayarē tēyasā jalantē sayaṇijjāō uṭṭhēi uṭṭhēttā.</s>
	    </p>
	    <p>
	      <s>jēṇēva aṭṭaṇasālā tēṇēva uvāgacchaï uvāgacchittā aṭṭaṇasālaṁ anupavisaï anēga-vāyāmajōgga-vaggaṇa-vāmaddaṇa-mallajuddhakaraṇēhiṁ santē parissantē sayapāgasahassapāgēhiṁ sugandhavara-tēllamā-diēhiṁ pīṇaṇijjēhiṁ dīvaṇijjēhiṁ dappaṇijjēhiṁ mayaṇijjēhiṁ vihaṇijjēhiṁ savvindiyagāyapalhāya-ṇijjēhiṁ abbhaṅgēhiṁ abbhaṅgiē samāṇē tēllacammaṁsi paḍipunna-pāṇipāya-sukumālakōmalatalēhiṁ purisēhiṁ chēēhiṁ dakkhēhiṁ paṭṭhēhiṁ kulasēhiṁ mēhāvīhiṁ niuṇēhiṁ niuṇasippōvagaēhiṁ jiyaparissamēhiṁ abbhaṅgaṇa-parimaddaṇuvvalaṇa karaṇaguṇanimmāēhiṁ aṭṭhisuhāē maṁsasuhāē tayāsuhāē rōmasuhāēcaüvvihāē saṁvāhaṇāē saṁvāhiē samāṇē avagayaparissamē narindē aṭṭaṇasālāō paḍinikkhamaï paḍiṇikkhamittā.</s>
	    </p>
	    <p>
	      <s>jēṇēva majjaṇadharē tēṇēva uvāgacchaï uvāgacchittā majjaṇadharaṁ anupavisaï anupavisittā samattajālābhirāmē vicitta-maṇi-rayaṇa-kōṭṭimatalē ramaṇijjē ṇhāṇamaṇḍavaṁsi nāṇāmaṇirayaṇa-bhatticinttaṁ-siṇhāṇapīḍhaṁsi suhanisaṇṇē suhōdaēhiṁ gandhōdaēhiṁ puppōdaēhiṁ suddhōdaēhiṁ ya puṇō puṇō kallāṇaga-pavara majjaṇavihīē majjiē tattha kōuyasaēhiṁ bahuvihēhiṁ kallāṇaga-pavara-majjaṇāvasāṇē pamhala-sukumāla gandha-kāsāilūhiyaṅgē ahaya-sumahagdha-dūsarayaṇa-susaṁvuē sarasa-surabhigōsīsa-candaṇāṇulittagattē suimālā-vannaga-vilēvaṇē āviddha-maṇisuvaṇṇē kappipaya-hāraddhahāra-tadisaraya-pālamba-palambamāṇakaḍisuttaṁ-sukayasōhē piṇaddha-gēvajjē-aṅgulējjaga-laliyaṅgaya-laliyakayā-bharaṇē nānāmaṇi-kaḍaga-tuḍiya-thambhiyabhuē ahiyarūvassirīē kuṇḍa-lujjōiyāṇaṇē maüḍa-dittasiraē hārōtthaya-sukaya-raïyavacchē muddiyā piṅgalaṅgulīē pālamba-palambamāṇa-sukaya-paḍaüttarijjē nāṇāmaṇi-kaṇagarayaṇa-vimalamahariha-niuṇōviya-misimisinta-viraïya-susiliṭṭha-visiṭṭha-laṭṭha-saṇṭhiya-pasattha aviddha-vīravalaē kiṁ bahuṇā kapparukkhaē cēva sualaṅkiya-vibhūsiē narindē.</s>
	    </p>
	    <p>
	      <s>sakōrēṇṭa-malladāmēṇaṁ chattēṇaṁ dharijjamāṇēṇaṁ caücāmaravālavīiyaṅgē maṅgala-jaya-sadda-kayālōē aṇēgagaṇanā-yaga-daṇḍanāyaga-rāīsara-talavara-māḍambiya-kōḍumbiya-manti-mahāmanti-gaṇaga-dēvāriya-amacca-cēḍa-pī ḍhamadda-nagara-nigama-sēṭṭhi-sēṇāvaï-satthavāha-dūya-sandhivālasaddhiṁ samparivuḍē dhavalamahāmēhanigagaē viva gahagaṇa-dippantarikkhatā-rāgaṇāṇa majjhē sasi vva piyadaṁsaṇē naravaī majjaṇagharāō paḍinikkhamaï paḍinikkhimittā jēṇēva bāhiriyā uvaṭṭhāṇasālā tēṇēva uvāgacchaï uvāgacchittā sīhāsaṇavaragaē puratthābhimuhē saṇṇisaṇṇē.</s>
	    </p>
	    <p>
	      <s>taē ṇaṁ sē sēṇiē rāyā appaṇō adūrasāmantē uttarapuratthimē disībhāē aṭṭha bhaddāsaṇāiṁ-sēyavattha-paccutthuyāiṁ siddhatthaya-maṅgalōvayāra-kaya-santikammāiṁ-rayāvēi rayāvēttā nāṇāmaṇirataṇamaṇḍiya ahiyapēcchaṇijjarūvaṁ mahagdhavarapaṭṭaṇuggayaṁ saṇha-bahubhattisaya-cittaṭhāṇaṁ īhā-miya-usabha-turaya-nara-magara-vihaga-vālaga-kinnara-rūrū-sarabha-camara-kuñjara-vaṇalaya-paümalaya-bhatticittaṁ sukhaciyavarakaṇaga pavarapēranta-dēsabhāgaṁ abbhintariyaṁ javaṇiyaṁ añchāvēi añchāvēttā atthagaraga-maüa-masūraga-utthaïyaṁ dhavalavattha-paccutthuyaṁ visiṭṭha-aṅgasuhaphāsayaṁ sumaüyaṁ dhāriṇīē dēvīē bhaddāsaṇaṁ rayāvēi rayāvēttā kōḍumbiyapurisē saddāvēi saddāvēttā ēvaṁ vayāsī—</s>
	    </p>
	    <p>
	      <s>khippāmēva bhō dēvāṇuppiyā! aṭṭhaṅga-mahānimittasuttatthapāḍhaē vivihasatthakusalē sumiṇapāē saddāvēha saddāvēttā ēyamāṇatiyaṁ khippāmēva paccappiṇaha.</s>
	    </p>
	    <p>
	      <s>taē ṇaṁ tē kōḍumbiyapurisā sēṇiēṇaṁ raṇṇā ēvaṁ vuttā samāṇā haṭṭhatuṭṭha-cinttamāṇandiyā jāva harisavasa-visappamāṇahiyayā karayala-pariggahiyaṁ dasanahaṁ sirasāvattaṁ matthaē añjaliṁ kaṭṭu ēvaṁ dēvō taē tti āṇāē viṇaēṇaṁ vayaṇaṁ paḍisuṇēnti paḍisuṇēttā sēṇiyassa raṇṇō antiyāō paḍinikkhamanti(2) rāyagihassa nagarassa majjhaṁmajjhēṇaṁ jēṇēva sumiṇapāḍhagagihāṇi tēṇēva uvāgacchanti uvāgacchittā sumiṇapāḍhaē saddāvēnti.</s>
	    </p>
	    <p>
	      <s>taē ṇaṁ tē sumiṇapāḍhagā sēṇiyassa raṇṇō kōḍumbiyapurisēhiṁ saddāviyā samāṇā haṭṭhatuṭṭha-cittamāṇandiyā jāva harisavasa-visappamāṇahiyayā ṇhāyā kayabalikammā kaya-kōuya-maṅgala pāyacchittā appamahagdhābharaṇāṁlakiyasarīrā hariyāliya-siddhitthava-kayamuddhāṇā saēhiṁ-saēhiṁ gēhēhintō paḍinikkhamanti paḍinikkhamittā rāyagihassa nagarassa majjhaṁmajjhēṇaṁ jēṇēva sēṇiyassa bhavaṇavaḍēṁsagaduvārē tēṇēva uvāgacchanti uvāgacchittā ēgayaō milanti milittā sēṇiyassa raṇṇō bhavaṇavaḍēṁsagaduvārēṇaṁ anuppavisanti anuppavisittā jēṇēva bāhiriyā uvaṭṭhāṇasālā jēṇēva sēṇiē rāyā tēṇēva uvāgacchanti uvāgacchittā sēṇiyaṁ jaēṇaṁ vijaēṇaṁ vaddhāvēnti sēṇiēṇaṁ raṇṇā acciya-vandiya-pūiya-māṇiya-sakkāriya-sammāṇiyā samāṇā pattēyaṁ-pattēyaṁ puvvannatthēsu bhaddāsaṇēsu nisīyanti taē ṇaṁ sē sēṇiē rāyā javaṇiyantariyaṁ dhāriṇiṁ dēviṁ ṭhavēi ṭhavēttā puppha-phalapaḍipunnahatthē parēṇaṁ viṇaēṇaṁ tē sumiṇapāḍhaē ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā dhāriṇī dēvī ajja taṁsi tārisagaṁsi sayaṇijjaṁsi jāva mahāsumiṇaṁ pāsittā ṇaṁ paḍibuddhā taṁ ēyassa ṇaṁ dēvāṇuppiyā urālassa jāva sassirīyassa mahāsumiṇassa kē maṇṇē kallāṇē phalavitivisēsē bhavissaï?</s>
	    </p>
	    <p>
	      <s>taē ṇaṁ tē sumiṇapāḍhagā sēṇiyassa raṇṇō antiē ēyamaṭṭhaṁ sōccā nisammaṁ haṭṭhatuṭṭha-cittamāṇandiyā jāva harisavasa-visappamāṇahiyayā taṁ sumiṇaṁ sammaṁ ōgiṇhanti ōgiṇhittā īhaṁ anuppavisanti anuppavisittā aṇṇamaṇṇē saddhiṁ sañcālēnti sañcālēttā tassa sumiṇassa laddhaṭṭhā pucchiyaṭṭhā gahiyaṭṭhā viṇicchayaṭṭhā abhigayaṭṭhā sēṇiyassa raṇṇō puraō sumiṇasatthāiṁ uccārēmāṇā-uccārēmāṇā ēvaṁ vayāsī—</s>
	    </p>
	    <p>
	      <s>ēvaṁ khalu amhaṁ sāmī sumiṇasatthaṁsi bāyālīsaṁ sumiṇā tīsaṁ mahāsumiṇā-bāvattariṁ savva-sumiṇā diṭṭhā tattha ṇaṁ sāmī arahantamāyarō vā cakkavaṭṭimāyarō vā arahantaṁsi vā cakkavaṭṭiṁsi vā gabbhaṁ vakkamamāṇaṁsi ēēsiṁ tīsāē mahāsumiṇāṇaṁ imē cōddasa mahāsumiṇē pāsittā ṇaṁ paḍibujjhanti taṁ jahā—</s>
	    </p>
	  </div>
	  <div type="section" n="16">
	    <lg n="16">
	      <l>gaya vasaha sīha abhisēya dāma sasi diṇayaraṁ jhayaṁ kumbhaṁ ।</l>
	      <l>paümasara sāgara vimāṇabhavaṇa rayaṇuccaṇa sihiṁ ca ॥</l>
	    </lg>
	  </div>
	  <div type="section" n="17">
	    <p>
	      <s>vāsudēvamāyarō vā vāsudēvaṁsi gabbhaṁ vakkaṁmamāṇaṁsi ēēsiṁ cōddasaṇhaṁ mahāsumiṇāṇaṁ aṇṇayarē satta mahāsumiṇē pāsittā ṇaṁ paḍibujjhanti, baladēvamāyarō vā baladēvaṁsi gabbha vakkamamāṇaṁsi ēēsiṁ cōddasaṇhaṁ mahāsumiṇāṇaṁ annayarē cattāri māhāsuviṇē pāsittā ṇaṁ paḍibujjhanti, maṇḍaliyamāyarō vā maṇḍaliyaṁsi gabbhaṁ vakkamamāṇaṁsi ēēsiṁ cōddasaṇhaṁ mahāsumiṇāṇaṁ aṇṇayaraṁ mahāsumiṇaṁ pāsitta ṇaṁ paḍibujjhanti, imē ya sāmī dhāriṇīē dēvīē ēgē mahāsumiṇē diṭṭhē taṁ urālē ṇaṁ sāmī! dhāriṇīē dēvīē sumiṇē diṭṭhē jāva ārōgga-tuṭṭhi-dīhāuya-kallāṇa-maṅgallakāraē ṇaṁ sāmī! dhāriṇīē dēvīē sumiṇē diṭṭhē, atthalābhō sāmī! puttalābhō sāmī! rajjalābhō sāmī! bhōgalābhō sāmī! sōkkhalābhō sāmī! ēvaṁ khalu sāmī! dhāriṇī dēvī navaṇhaṁ māsāṇaṁ bahupaḍipunnāṇaṁ jāva dāragaṁ payāhii, sē vi ya ṇaṁ dāraē ummukkabālabhāvē viṇṇaya-pariṇayamittē jōvvaṇagamaṇuppattē sūrē vīrē vikkantē vitthiṇṇa-vipula-balavāhaṇē rajjavaī rāyā bhavissaï aṇagārē vā bhāviyappā taṁ urālē ṇaṁ sāmī dhāriṇīē dēvīē sumiṇē diṭṭhē jāva ārōgga-tuṭṭhi-jāva diṭṭhē tti kaṭṭu bhujjō-bhujjō anuvūhēnti.</s>
	    </p>
	    <p>
	      <s>taē ṇaṁ sē sēṇiē rāyā tēsiṁ sumiṇapāḍhagāṇaṁ antiē ēyamaṭṭhaṁ sōccā nisamma haṭṭhatuṭṭha-cittamāṇandiē jāva harisavasa-visappamāṇa-hiyaē karayala jāva ēvaṁ vayāsī — ēvamēyaṁ dēvāṇuppiyā jāva jaṁ ṇaṁ tubbhē vayaha tti kaṭṭu taṁ sumiṇaṁ sammaṁ paḍicchaï tē sumiṇapāḍhaē vipulēṇaṁ asaṇa-pāṇa-khāima-sāimēṇaṁ vattha-gandha-mallālaṅkārēṇaṁ ya sakkārēi sammāṇēi sakkārēttā sammāṇēttā vipulaṁ jīviyārihaṁ pītidāṇaṁ dalayati dalaïttā paḍivisajjēi.</s>
	    </p>
	    <p>
	      <s>taē ṇaṁ sē sēṇiē rāyā sīhāsaṇāō abbhuṭṭhēi abbhuṭṭhēttā jēṇēva dhāriṇī dēvī tēṇēva uvāgacchaï uvāgacchittā dhāriṇiṁ dēviṁ ēvaṁ vayāsī — ēvaṁ khalu dēvāṇuppiē sumiṇasatthaṁsi bāyālīsaṁ sumiṇā jāva ēgaṁ mahāsumiṇaṁ jāva bhujjō-bhujjō anuvūhēi taē ṇaṁ sā dhāriṇī dēvī sēṇiyassa raṇṇō antiē ēyamaṭṭhaṁ sōccā nisamma haṭṭha -tuṭṭha- cittamāṇandiyā jāva harisavasa-visappamāṇahiyayā taṁ sumiṇaṁ sammaṁ paḍicchati jēṇēva saē vāsadharē tēṇēva uvāgacchaï uvāgacchittā ṇhāyā kayabalikammā jāva viharaï.</s>
	    </p>
	  </div>
	  <div type="section" n="18">
	    <p>
	      <s>taē ṇaṁ tīsē dhāriṇīē dēvīē dōsu māsēsu vīikkantēsu taïē māsē vaṭṭamāṇē tassa gabbhassa dōhalakālasamayaṁsi ayamēyārūvē akālamēhēsu dōhalē pāubbhavittā-dhaṇṇāō ṇaṁ tāō ammayāō sampuṇṇaō ṇaṁ tāō ammayāō kayatthāō ṇaṁ tāō ammayāō kayapunnāō ṇaṁ tāō ammayāō kayala-kkhāṇaō ṇaṁ tāō ammayāō kayavihavāō ṇaṁ tāō ammayāō suladdhē ṇaṁ tāsiṁ māṇussaē jamma-jīviyaphalē jāō ṇaṁ mēhēsu abbhuggaēsu abbhujjuēsu abbhuṇṇaēsu abbhuṭṭhiēsu sagajjiēsu savijjuēsu saphusiēsu sathaṇiēsu dhantadhōya-rūppapaṭṭa-aṅka-saṅkha-canda-kunda-sālipiṭṭharāsimappabhēsu cikura-hariyāla-bhēya-campaga-saṇa-kōraṇṭa-sarisava-paümarayasamappabhēsu lakkhārasasarasa-rattakiṁsuya-jāsumaṇa-rattabandhujīvaga-jātihiṅgulaya-sarasa-kuṅkuma-urabbhasasaruhira-indagōvagasamappabhēsu barahiṇa-nīlaguliya-sugacāsapiccha-bhiṅgapatta-sāsaganīluppala-niyara-nava-sirīsakusuma-navasaddalasamappabhēsu jaccañjaṇa-bhiṅgabhēyariṭṭhaga-bhamarāvaligavalaguliya kajjalasa-mappabhēsu phurantavijjuya-sagajjiēsu vāyavasa-vipulagagaṇa-cavalaparisakkirēsu nimmala-varavāridhārā-payaliya-payaḍamāruyasamāhaya-samōttharanta-uvariuvarituriyāvāsaṁ pavālasiēsu dhārā-pahakara-nivā-yanivvāviya mēiṇitalē hariyagagaṇakuñcaē pallaviya pāyava gaṇēsu valliviyāṇēsu pasariēsu unnaēsu sōbhaggamugaēsu vēbhāragirippa-vāya-taḍa-kaḍavimukkēsu ujjharēsu turiyapahāviya-pallōṭṭaphēṇāulaṁ sakalusaṁ jalaṁ vahantīsu girinadīsu sajja-jjuṇa-nīvakuḍaya-kandala-silindha-kaliēsu uvavaṇēsu..... mēharasiya-haṭṭha-tuṭṭhaciṭṭhiya-harisavasapamukkakaṇṭhakēkāravaṁ muyantēsu barahiṇēsu uuvasa mayaja-ṇiya-taruṇasahaya-ripaṇa-cciēsu navasurabhi-siliṅgha-kuḍaya-kandala-kalamba-gandhaddhaṇiṁ muyantēsu uvavaṇēsu parahuya ruya-ribhiyasaṅkulēsu uddāinta-rattaïndagōvaya-thōvaya-kāruṇṇavilaviēsu ōṇayataṇamaṇḍiēsu daddurapayampiēsu sampiṁ-ḍiya-dariya-bhamara-mahuyaripahakara-parilinta-matta-chappaya-kusumāsavalōla-mahura-guñjantadēsabhāēsu uvavaṇēsu parisā-miya canda-sūra-gahagaṇa-paṇaṭṭhanakkhattatāragapahē indāuha-baddha-cindhapaṭṭammi ambaratalē uḍḍīṇabalāgapanti-sōbhantamēhavandē kāraṇḍagacakkavāya-kalahaṁsa-ussuyakarē sampattē pāusammi kālē ṇhāyāō kayabalikammāō kaya-kōuya-maṅgala-pāyacchittāō kiṁ tē vara-pāyapattanēura-maṇimēhala-hāra-rayaï-ōviya-kaḍaga-khuḍḍaya-vicitta-varavalayathambhiyabhuyāō kuṇḍala-ujjōviyāṇaṇāō rayaṇabhūsiyaṅgīō nāsānīsāsavāya-vōjjhaṁ cakkhuharaṁ vaṇṇapha-risasañjuttaṁ hayalālōpēlavāirēyaṁ dhavalakaṇaya-khaciyantakammaṁ āgāsaphaliha-sarisappabhaṁ aṁsuyaṁ pavara parihiyāō dugūlasukumālaüttarijjāō savvōuya-surabhikusuma-pavaramallasōbhiyasirāō kālāgarudhūvadhūviyāō sirī-samāṇavēsāō sēyaṇaya-gandhahatthirayaṇaṁ durūḍhāō samāṇīō sakōrēṇṭamalladāmēṇaṁ chattēṇaṁ dharijjamāṇēṇaṁ candappabhavaïravēruliya-vimaladaṇḍa-saṅkhakunda-dagarayaamayahiyaphēṇapuñjasannigāsa-caücāmaravālavījiyaṁ gīō sēṇi-ēṇaṁ raṇṇā saddhiṁ hatthikhandhavaragaēṇaṁ piṭṭhaō-piṭṭhaō samaṇugacchāṇīō cāuraṅgiṇīē sēṇāē-mahayā hayāṇīēṇaṁ gayāṇīēṇaṁ rahāṇīēṇaṁ pāyattāṇīēṇaṁ-savviḍḍhīē savvajjuīē jāva-nigghōsanāiyaravēṇaṁ rāyagihaṁ nayaraṁ siṅghāḍagatiga-caükka-caccaracaümmuha-mahāpahēsu āsittasitta-suiya-sammajji-ōvalittaṁ sugandhavaragandha-gandhiyaṁ gandhavaṭṭibhūyaṁ avalōēmāṇīō nāgarajaṇēṇaṁ abhinandijjamāṇīō guccha-layā-rukkha-gumma-valli-gucchōcchāiyaṁ surammaṁ vēbhāragirikaḍaga-pāya-mūlaṁ savvaō samantā āhiṇḍamāṇīō-āhiṇḍamāṇīō dōhalaṁ viṇinti taṁ jaï ṇaṁ ahamavi mēhēsu abbhuggaēsu jāva dōhalaṁ viṇijjāmi.</s>
	    </p>
	  </div>
	  <div type="section" n="19">
	    <p>
	      <s>taē ṇaṁ sā dhāriṇī dēvī taṁsi dōhalaṁsi aviṇijjamāṇaṁsi asampattadōhalā asumpuṇṇa-dōhalā asammāṇiyadōhalā sukkā bhukkhā nimmaṁsā ōluggā ōluggasarīrā pamaïladuvvalā kilantā ōmaṁ-thiyavayaṇa-nayaṇakamalā paṇḍuiyamuhī karayalamaliya vva campagamālā nittēyā dīṇavivaṇṇavayaṇā jahōciya-puppha-gandha-mallālaṅkāra-hāraṁ aṇabhilasamāṇī kiḍḍāramaṇakiriyaṁ parihāvēmāṇī dāṇā dummaṇā nirāṇandā bhūmigayadiṭṭhīyā ōhayamaṇasaṅkappā jāva jhiyāyaï.</s>
	    </p>
	    <p>
	      <s>taē ṇaṁ tīsē dhāriṇīē dēvīē aṅgapaḍicāriyāō abbhintariyāō dāsacēḍiyāō dhāriṇiṁ dēviṁ ōluggaṁ jhiyāyamāṇiṁ pāsanti pāsittā ēvaṁ vayāsī — kiṇṇaṁ tumē dēvāṇuppiē ōluggā ōluggasarīrā jāva jhiyāyasi?</s>
	    </p>
	    <p>
	      <s>taē ṇaṁ sā dhāriṇī dēvī tāhiṁ aṅgapaḍicāriyāhiṁ abbhintariyāhiṁ dāsacēḍiyāhahiṁ ya ēvaṁ vuttā samāṇī tāō dāsacēḍiyāō nō āḍhāi nō pariyāṇaï aṇāḍhāyēmāṇī apariyāṇamāṇī tusiṇīyā sañciṭṭhaï.</s>
	    </p>
	    <p>
	      <s>taē ṇaṁ tāō aṅgapaḍicāriyāō abbhintariyāō dāsacēḍiyāō dhāriṇiṁ dēviṁ dōccaṁ pi taccaṁ pi ēvaṁ vayāsī — kiṇṇaṁ tumē dēvāṇuppiē ōluggā ōluggasarīrā jāva jhiyāyayasi taē ṇaṁ sā dhāriṇī dēvī tāhiṁ aṅgapaḍicāriyāhiṁ abbhitariyāhiṁ dāsacēḍiyāhiṁ dōccaṁ pi taccaṁ pi ēvaṁ vuttā samāṇī nō āḍhāi nō pariyāṇaï aṇāḍhāyamāṇī apariyāṇamāṇī tusiṇīyā sañciṭṭhaï taē ṇaṁ tāō aṅgapaḍicāriyāō abbhintariyāō dāsacēḍiyāō dhāriṇīē dēvīē aṇāḍhāijjamāṇīō aparijāṇijjamāṇīō tahēva sambhantāō samāṇīō dhāriṇīē dēvīē antiyāō paḍinikkhamanti paḍinikkhamittā jēṇēva sēṇiē rāyā tēṇēva uvāgacchanti uvāgacchittā karayalapariggahiyaṁ jāva kaṭṭu jaēṇaṁ vijaēṇaṁ vaddhāvēnti vaddhāvēttā ēvaṁ bayāsī-ēvaṁ khalu sāmī kimpi ajja dhāriṇī dēvā ōluggā ōluggasarīrā jāva aṭṭajjhāṇōvagayā jhiyāyaï.</s>
	    </p>
	  </div>
	  <div type="section" n="20">
	    <p>
	      <s>taē ṇaṁ sēṇiē rāyā tāsiṁ aṅgapaḍicāriyāṇaṁ antiē ayamaṭṭhaṁ sōccā nisamma tahēva sambhantē samāṇē sigdhaṁ turiyaṁ cabalaṁ vēiyaṁ jēṇēva dhāriṇī dēvī tēṇēva uvāgacchaï uvāgacchittā dhāriṇiṁ dēviṁ ōluggaṁ ōlaggasarīraṁ jāva aṭṭajjhāṇōvagayaṁ jhiyāyamāṇiṁ pāsaï pāsittā ēvaṁ vayāsī — kiṇṇaṁ tumaṁ dēvāṇuppiē! ōluggā ōluggasarīrā jāva aṭṭajjhāṇōvagayā jhiyāyasi? taē ṇaṁ sā dhāriṇī dēvī sēṇiēṇaṁ raṇṇā ēvaṁ vuttā samāṇī nō āḍhāi nō pariyāṇaï jāva tusiṇīyā sañciṭṭhaï.</s>
	    </p>
	    <p>
	      <s>taē ṇaṁ sē sēṇiē rāyā dhāriṇiṁ dēviṁ dōccaṁ pi taccaṁ pi ēvaṁ vayāsī — kiṇṇaṁ tumaṁ dēvāṇuppiē! ōluggā ōllugasarīrā jāva aṭṭajjhāṇōvagayā jhiyāsasi? taē ṇaṁ sā dhāriṇī dēvī sēṇiēṇaṁ raṇṇā dōccaṁ pi taccaṁ pi ēvaṁ vuttā samāṇī nō āḍhāi nō pariyāṇaï tusiṇīyā sañciṭṭhaï.</s>
	    </p>
	    <p>
	      <s>taē ṇaṁ sē sēṇiē rāyā dhāriṇiṁ dēviṁ savahasāviyaṁ karēi karēttā ēvaṁ vayāsī — kiṇṇaṁ dēvāṇuppiē ahamēyassa aṭṭhassa aṇarihē savaṇayāē tō ṇaṁ tumaṁ mamaṁ ayamēyārūvaṁ maṇōmāṇasiyaṁ dukkhaṁ rahassī karēsi, taē ṇaṁ sā dhāriṇī sēṇiēṇaṁ raṇṇā savaha-sāviyā samāṇī sēṇiyaṁ rāyaṁ ēvaṁ vayāsī — ēvaṁ khalu sāmī mama tassa urālassa jāva mahāsumiṇṇassa tiṇhaṁ māsāṇaṁ bahupaḍipunnāṇaṁ ayamēyārūvē akālamēhēsu dōhalē pāubbhūē-dhannāō ṇaṁ tāō ammayāō kayatthāō ṇaṁ tāō ammayāō jāva vēbhāragiri kaḍaga-pāyamūlaṁ savvaō samantā āhiṇḍamāṇīō –āhiṇḍamāṇīō dōhalaṁ viṇinti taṁ jaï ṇaṁ ahamavi mēhēsu abbhuggaēsu jāva dōhalaṁ viṇējjāmi taē ṇaṁ ahaṁ sāmī ayamēyārūvaṁsi akāladōhalaṁsi aviṇijjamāṇaṁsi ōluggā jāva aṭṭajjhāṇōvagayā jhiyāmi.</s>
	    </p>
	    <p>
	      <s>taē ṇaṁ sē sēṇiē rāyā dhāriṇīē dēvīē antiē ēyamaṭṭhaṁ sōccā nisamma dhāriṇiṁ dēviṁ ēvaṁ vayāsī — mā ṇaṁ tumaṁ dēvāṇuppiē ōluggā jāva aṭṭajjhāṇōvagayā jhiyāhi ahaṁ ṇaṁ taha karissāmi jahā ṇaṁ tubbhaṁ ayamēyārūvassa akāladōhalassa maṇōrahasampattī bhavissaï tti kaṭṭhu dhāriṇiṁ dēviṁ iṭṭhāhiṁ kantāhiṁ piyāhiṁ maṇunnāhiṁ maṇāmāhiṁ vaggūhiṁ samāsāsēi samāsāsēttā jēṇēva bāhiriyā uvaṭṭhāṇasālā tēṇēva uvāgacchaï uvāgacchittā sīhāsaṇavaragaē puratthābhimuhē saṇṇisaṇṇē dhāriṇīē dēvīē ēyaṁ akāladōhalaṁ bahūhiṁ āēhi ya uvāēhi ya uppattiyāhi ya vēṇaïyāhi ya kammiyāhi ya pāriṇāmiyāhi ya caüvvihāhiṁ buddhīhiṁ anucintēmāṇē-anucintēmāṇē tassa dōhalassa āyaṁ vā uvāyaṁ vā ṭhii vā uppattiṁ vā avindamāṇē ōhayamaṇasaṅkappē jāva jhiyāyaï.</s>
	    </p>
	    <p>
	      <s>tayāṇantaraṁ ca ṇaṁ abhaē kumārē ṇhāē kayabalikammē jāva savvālaṅkāravi-bhūsiē pāyavandaē pahārēttha gamaṇāē taē ṇaṁ sē abhaē kumārē jēṇēva sēṇiē rāyā tēṇēva uvāgacchaï uvāgacchittā sēṇiyaṁ rāyaṁ ōhayamaṇasaṅkappaṁ jāva jhiyāyamāṇaṁ pāsaï pāsittā ayamēyārūvē ajjhatthiē cintiē pattiē maṇōgaē saṅkapapē samuppajjitthā — aṇṇayā mamaṁ sēṇiē rāyā ējjamāṇaṁ pāsaï pāsittā āḍhāi pariṇāi sakkārēi sammāṇēi ālāvaï saṁlavaï addhāsaṇēṇaṁ uvanimantēi matthayaṁsi agdhāi iyāṇi mamaṁ sēṇiē rāyā nō āḍhāi nō pariyāṇaï nō sakkārēi nō sammāṇēi ālāvaï saṁlavaï nō addhāsaṇēṇaṁ uvanimantēi nō matthayaṁsi agghāi kiṁ pi ōhayamaṇasaṅkappē jāva jhiyāyaï, taṁ bhaviyavva ṇaṁ ēttha kāraṇēṇaṁ taṁ sēyaṁ khalu mamaṁ sēṇiyaṁ rāyaṁ ēyamaṭṭhaṁ pucchittaē-ēvaṁ sampēhēi sampēhēttā jēṇāmēva sēṇiē rāyā tēṇāmēva uvāgacchaï uvāgacchittā karayalapariggahiyaṁ sirasāvattaṁ matthaē añjaliṁ kaṭṭu jaēṇaṁ vijaēṇaṁ vaddhāvēi vaddāvēttakā ēvaṁ vayāsī—</s>
	    </p>
	    <p>
	      <s>tubbhē ṇaṁ tāō aṇṇayā mamaṁ ējjamāṇaṁ pāsittā āḍhāha pariyāṇaha jāva matthayaṁsi agghāyaha iyāṇiṁ tāō tubbhē mamaṁ nō āḍhāha jāva nō matthayaṁsi agghāyaha kiṁ pi ōhayamaṇasaṅkappā jāva jhiyāyaha taṁ bhaviyavvaṁ ṇaṁ tāō ēttha kāraṇēṇaṁ taō tubbhē mama tāō ēyaṁ kāraṇaṁ agūhamāṇā asaṅkamāṇā aniṇhavēmāṇā appacchāēmāṇā jahābhūtamavittahamasandiddhaṁ ēyamaṭṭhaṁ āikkhaē taē ṇaṁ haṁ tassa kāraṇassa antagamaṇaṁ gamissāmi, taē ṇaṁ sē sēṇiē rāyā abhaēṇaṁ kumārēṇaṁ ēvaṁ vuttē samāṇē abhayaṁ kumārē ēvaṁ vayāsī — ēvaṁ khalu puttā tava cullāmāuyāē dhāriṇīdēvīē tassa gabbhassa dōsu māsēsu aïkkantēsu taïē māsē vaṭṭamāṇē dōhalakālasamayaṁsi ayamēyārūvē dōhalē pāubbhavitthā-dhaṇṇāō ṇaṁ tāō ammayāō tahēva niravasēsaṁ bhāṇiyavvaṁ jāva viṇijjāmi taē ṇaṁ ahaṁ puttā dhāriṇīē dēvīē tassa akāla-dōhalassa bahūhiṁ āēhi ya uvāēhi ya jāva uppattiṁ avindamāṇē ōhayamaṇasaṅkappē jāva jhiyāmi tumaṁ āgayaṁ pi na yāṇāmi taṁ ētēṇaṁ kāraṇēṇaṁ ahaṁ puttā ōhayamaṇasaṅkappē jāva jhiyāmi.</s>
	    </p>
	    <p>
	      <s>taē ṇaṁ sē abhaē kumārē sēṇiyassa raṇṇō antiē ēyamaṭṭhaṁ  sōccā nisamma haṭṭhatuṭṭha-cittamāṇandiē jāva harisavasa-visappamāṇahiyaē sēṇiyaṁ rāyaṁ ēvaṁ vayāsī — mā ṇaṁ tubbhē tāō ōhayamaṇasaṅkappā jāva jhiyāyaha ahaṁ ṇaṁ tahā karissāmi jahā ṇaṁ mama cullamāuyāē dhāriṇīē dēvīē ayamēyārūvassa akāladōhalassa maṇōrahasampattī bhavissaï tti kaṭṭu sēṇiyaṁ rāyaṁ tāhiṁ iṭṭhāhiṁ jāva samāsāsēi taē ṇaṁ sē sēṇiē rāyā abhaēṇaṁ kumārēṇaṁ ēvaṁ vuttē samāṇē haṭṭa-tuṭṭha-cittamāṇandiē jāva harisavasa-visappamāṇahiyaē abhayaṁ kumārē sakkārēi samāṇēi paḍivisajjēi.</s>
	    </p>
	  </div>
	  <div type="section" n="21">
	    <p>
	      <s>taē ṇaṁ sē abhaē kumārē sakkāriē sammāṇaïē paḍivisajjiē samāṇē sēṇiyassa raṇṇō antiyāō paḍinikkhamaï paḍinikkhamittā jēṇāmēva saē bhavaṇē tēṇāmēva uvāgacchaï uvāgacchittā sīhāsaṇē nisaṇṇē taē ṇaṁ tassa abhayassa kumārassa ayamēyārūvē ajjhatthiē jāva samuppajjitthā — nō khalu sakkā māṇussaēṇaṁ uvāēṇaṁ mama cullamāuyāē dhāriṇīē dēvīē akāladōhalamaṇōrahasampattiṁ karittaē nannattha divvēṇaṁ uvāēṇaṁ atthi ṇaṁ majjha sōhammakappavāsī puvvasaṅgaïē dēvē mahiḍḍhīē jāva mahāsōkkhē, taṁ sēyaṁ khalu mamaṁ pōsahasālāē pōsahiyassa bambhacārissa ummu-kkamaṇisu-vaṇṇassa vavagayamālāvaṇṇagavilēvaṇassa nikkhittasatthamulassa ēgassa abīyassa dabbhasanthārō-vagayassa aṭṭhamabhattaṁ pagiṇhittā puvvasaṅgaïyaṁ dēvaṁ maṇasī karēmāṇassa viharittaē.</s>
	    </p>
	    <p>
	      <s>taē ṇaṁ puvvasaṅgaïē dēvē mama cullabhāuyāē dhāraïṇīē dēvīē ayamēyārūvaṁ akāla mēhēsu dōhalaṁ viṇēhiti-ēvaṁ sampēhēi sampēhēttā jēṇēva pōsahasālā tēṇāmēva uvāgacchaï uvāgacchittā pōsahasālaṁ pamajjaï pamajjittā uccārapāsavaṇabhūmiṁ paḍilēhēi paḍilēhēttā dabbhasanthāragaṁ duruhaï durihittā aṭṭhamabhattaṁ pagiṇhaï pagiṇhittā pōsahasālāē pōsahiē bambhacārō jāva puvvasaṅgaïyaṁ dēvaṁ maṇasīkarēmāṇē-maṇasīkarēmāṇē ciṭṭhaï taē ṇaṁ tassa abhayakumārassa aṭṭhamabhattē pariṇamāṇē puvvasaṅgaïyassa dēvassa āsaṇaṁ calaï.</s>
	    </p>
	    <p>
	      <s>taē ṇaṁ sē puvvasaṅgaïē sōhammakappavāsī dēvē āsaṇaṁ caliyaṁ pāsaï pāsittā ōhiṁ paüñjaï taē ṇaṁ tassa puvvasaṅgaïyassa dēvassa ayamēyārūvē ajjhatthiē jāva samuppajjitthā — ēvaṁ khalu mama puvvasaṅgaïē jambuddīvē dīvē bhārahē vāsē dāhiṇaḍḍhabharahē rāyagihē nayarē pōsahasālāē pōsahiē abhaē nāmaṁ kumārē aṭṭhamabhattaṁ pagiṇhittā ṇaṁ mamaṁ maṇasīkarēmāṇē maṇasīkarēmāṇē ciṭṭhaï, taṁ sēyaṁ khalu mama abhayassa kumārassa antiē pāubbhavittaē—</s>
	    </p>
	    <p>
	      <s>ēvaṁ sampēhēi sampēhēttā uttarapuratthimaṁ disībhāgaṁ avakkamaï avakkamittā vēuvviyasamugdhāēṇaṁ samōhaṇṇāi samōhaṇittā saṅkhējjāiṁ jōyaṇāiṁ daṇḍaṁ nisiraï taṁ jahā— rayaṇāṇaṁ vaïrāṇaṁ vēruliyāṇaṁ lōhiya-kkhāṇaṁ masāragallāṇaṁ haṁsagabbhāṇaṁ pulagāṇaṁ sōgandhiyāṇaṁ jōīrasāṇaṁ aṅkāṇaṁ añjaṇāṇaṁ rayayāṇaṁ jāyarūvāṇaṁ añjaṇapulāgāṇaṁ phalihāṇaṁ riṭṭhāṇaṁ ahābāyarē pōggalē parisāḍēi parisāḍēttā ahāsuhumē pōggalē parigiṇhaï parigiṇhittā abhayakumāramaṇukampamāṇē dēvē puvvabhavajaṇiya-nēha-pīibahumāṇajāyasōgē taō vimāṇavara-puṇḍarīyāō rayaṇuttamāō dharaṇiyala-gamaṇa-turiya-sañjaṇiya-gamaṇapayārō vāghuṇṇiya-vimala-kaṇaga-payaraga-vaḍiṁsagamaüḍukkaḍāḍōvadaṁsaṇijjō aṇēgamaṇi-kaṇagarayaṇapahakarapimaṇḍiya-bhatticitta-viṇiuttaga-maṇu-guṇaja-ṇiyaharisē piṅkhōlamāṇavaralaliyayakuṇḍalujjaliya-vayaṇaguṇajaṇiyasōmmarūvō udiōviva kōmudīnisāē saṇiccharaṅgārakujjaliyamajjhābhāgatthō nayaṇāṇandō sarayacandō divōsahipajjalujjaliyadaṁsaṇābhirāmō udu-lacchisamattajāyasōhō païṭṭhagandhuddhayābhirāmō mērū viva nagavarō viguvviyavicittavēsō dīvasamuddāṇaṁ asaṅkhapari-māṇanāmadhējjāṇaṁ majjhakārēṇa vīivayamāṇō ujjōyantō pabhāē vimalāē jīvalōyaṁ rāyagihaṁ puravaraṁ ca abhayassa pāsē ōvayaï divvarūvadhārī.</s>
	    </p>
	  </div>
	  <div type="section" n="22">
	    <p>
	      <s>taē ṇaṁ sē dēvē antalikkhapaḍivaṇṇē dasaddhavaṇṇāiṁ sakhiṅkhiṇiyāiṁ pavara vatthāiṁ parihiē abhayaṁ kumāraṁ ēvaṁ vayāsī — ahaṁ ṇaṁ dēvāṇuppiyā puvvasaṅgaïē sōhammakappavāsī dēvē mahiḍḍhīē jaṁ ṇaṁ tumaṁ pōsahasālaē aṭṭhamabhattaṁ pagiṇhittā ṇaṁ mamaṁ maṇasīkarēmāṇē-maṇīsakarēmāṇē ciṭṭhasi taṁ ēsa ṇaṁ dēvaṇuppiyā ahaṁ ihaṁ havvamāgaē sadisāhi ṇaṁ dēvāṇuppiyā kiṁ karēmi kiṁ dalayāmi kiṁ payacchāmi kiṁ vā tē hiyaïcchiyaṁ taē ṇaṁ sē abhaē kumārē taṁ puvvasaṅgaïyaṁ dēvaṁ antalikkhapaḍivaṇṇaṁ pāsittā haṭṭhatuṭṭhē pōsahaṁ pārēi pārēttā karayala jāva ajaliṁ kaṭṭu ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā! mama cullamāuyāē dhāriṇīē dēvīē ayamēyārūvē akāladōhalē pāubbhūē-dhannāō ṇaṁ tāō ammayāō tahēva puvvagamēṇaṁ jāva vēbhāragirika-ḍaga-pāyamūlaṁ savvaō samantā āhiṇḍamāṇīō-āhiṇḍamāṇīō dōhalaṁ viṇinti taṁ jaï ṇaṁ ahamavi mēhēsu abbhuggaēsu jāva dōhalaṁ viṇējjāmi-taṁ ṇaṁ tumaṁ dēvāṇuppiyā mama cullamāuyāē dhāriṇīē dēvīē ayamēyārūvē akāladōhalaṁ viṇēhi taē ṇaṁ sē dēvē abhaēṇaṁ kumārēṇaṁ ēvaṁ vuttē samāṇē haṭṭhatuṭṭhē abhayaṁ kumāraṁ ēvaṁ vayāsī — tumaṁ dēvāṇuppiyā sunivvuya vīsatthē acchāhi ahaṁ ṇaṁ tava cullamāuyāē dhāriṇīē dēvīē ayamēyārūvaṁ akāladōhalaṁ viṇēmi tti kaṭṭu abhayassa kumārassa antiyāō paḍinikkhamaï paḍinikkhamittā uttarapuratthimē ṇaṁ vēbhārapavvaē vēuvviyasamugdhāēṇaṁ samōhaṇṇaï samōhaṇittā khippāmēva sagajjivayaṁ savijjuyaṁ saphurasiyaṁ pañcavaṇṇamēha-niṇāōvasōhiyaṁ divvaṁ pāusasiriṁ viuvvaï viuvvittā jēṇāmēva abhaē kumārē tēṇāmēva uvāgacchittā abhayaṁ kumāraṁ ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā! maē tava piyaṭṭhayāē sagajjiyā saphusiyā savijjuyā divvā pāusasirī viuvviyā taṁ viṇēū ṇaṁ dēvāṇuppiyā tava cullamāuyā dhāriṇī dēvī ayamēyārūvaṁ akāladōhalaṁ taē ṇaṁ sē abhaē kumārē tassa puvvasaṅgaïyassa sōhammakappavāsissa dēvassa antiē ēyamaṭṭhaṁ sōccā nisammaṁ haṭṭhatuṭṭhē sayāō bhavaṇāō paḍinikkhamaï paḍinikkhamittā jēṇāmēva sēṇiē rāyā tēṇāmēva uvāgacchaï uvāgacchittā karayala [pariggahiyaṁ sirasāvattaṁ matthaē] añjaliṁ kaṭṭu ēvaṁ vayāsī — ēvaṁ khalu tāō mama puvvasaṅgaïēṇaṁ sōhammakappavāsiṇā dēvēṇaṁ khippāmēva sagajjiyā savijjayā saphusiyā pañcavaṇṇamēhaniṇāōvasōbhiyā divvā pāusasirī viuvviyā taṁ viṇēū ṇaṁ mama cullamāuyā dhāriṇī dēvī akāladōhalaṁ.</s>
	    </p>
	    <p>
	      <s>taē ṇaṁ sē sēṇiē rāyā abhayassa kumārassa antiē ēyamaṭṭhaṁ sōccā nisamma haṭṭhatuṭṭhē kōḍumbiyapurisē saddāvēi saddāvētatā ēvaṁ vayāsī — khippāmēva bhō dēvāṇuppiyā rāyagihaṁ nagaraṁ siṅghāḍaga-tiga-caükka-caccara-caümmuha-mahāpahapahēsu āsittasitta-suiya-saṁmajjiōvalattaṁ jāva sugandhavara gandha gandhiyaṁ gandhavaṭṭibhūyaṁ karēha ya kāravēha ya ēyamāṇattiyaṁ paccappiṇaha taē ṇaṁ tē kōḍumbiyapurisā jāva paccappiṇanti taē ṇaṁ sē sēṇiē rāyā dōccampi kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! haya-gaya-raha-pavarajōha-kaliyaṁ cāuraṅgiṇiṁ sēṇaṁ sannāhēu sēyaṇayaṁ ca gandhahatthi parikappēha tēvi tahēva karēnti jāva paccappiṇanti.</s>
	    </p>
	    <p>
	      <s>taē ṇaṁ sē sēṇiē rāyā jēṇēva dhāriṇī dēvī tēṇēva uvāgacchaï ugacchittā dhāriṇī dēviṁ ēvaṁ vayāsī — ēvaṁ khalu dēvāṇuppiē sagajjiyā jāva pāusasirī pāubbhūyā taṁ ṇaṁ tumaṁ dēvāṇuppiē ēvaṁ akāladōhalaṁ viṇēhi taē ṇaṁ sā dhāriṇī dēvī sēṇiēṇaṁ raṇṇā ēvaṁ vuttā samāṇī haṭṭhatuṭṭha jēṇāmēva majjha-ṇadharē tēṇēva uvāgacchaï uvāgacchittā majjaṇadharaṁ anuppavisaï anuppavisittā antō antēuraṁsi ṇhāyā kayabali-kammā kaya-kōuya-maṅgala-pāyacchittā kiṁ tē varapāyapattanēura-maṇimēhala hāra-raïya-ōviya-kaḍaga-khuḍḍaya-vicitta varavalayathambhiyabhuyā jāva āgāsa-phāliya-samappabhaṁ aṁsuyaṁ niyatthā sēyaṇayaṁ gandhahatthi durūḍhā samāṇī amaya-mahiya-phēṇapuñja-sannigāsāhiṁ sēyacāmaravālavīyaṇīhiṁ vīijjamāṇī-vīijjamāṇī sampatthiyā taē ṇaṁ sē sēṇiē rāyā ṇhāē kavayabalikammē jāva hatthakhandhavaragaē sakōrēṇṭamalladāmēṇaṁ chattēṇaṁ dharijjamāṇēṇaṁ caücamarāhiṁ vīijjamāṇē dhāriṇiṁ dēviṁ piṭṭhaō anugacchaï.</s>
	    </p>
	    <p>
	      <s>taē ṇaṁ sā dhāriṇī dēvī sēṇiēṇaṁ raṇṇā hatthikhandhavaragaēṇaṁ piṭṭhaō-piṭṭhaō samaṇugamma-māṇa-maggā haya-gaya-raha-pavarajōhakaliyāē cāuraṅgiṇīē sēnāē sanddhiṁ samparivuḍā mahayā bhaḍa-caḍagara-vandaparikkhittā savviḍḍhīē savvajjuīē jāva dundubhinigdhōsanāiyaravēṇaṁ rāyagihē nayarē siṅghāḍaga-tiga-caükka-caccara-[caümmuha]-mahāpahapahēsu nāgarajaṇēṇaṁ abhinandijjamāṇī-abhinandijjamāṇī jēṇāmēva vēbhāragiri-pavvaē tēṇāmēva uvāgacchaï uvāgacchittā vēbhāragiri-kaḍaga-taḍapāyamūlē ārāmēsuya ujjāṇēsu ya kāṇaṇēsu ya vaṇēsu ya vaṇasaṇḍēsuya rūkkhēsu ya gucchēsu ya gummēsu ya layāsu ya vallīsu ya kandarāsu ya darīsu ya cuṇḍhīsu ya jūhēsu ya kacchēsu ya nadīsu ya saṅgamēsu ya vivaraēsu ya acchamāṇī ya pēcchamāṇī ya majjamāṇī ya pattāṇi ya pupphāṇi ya phalāṇi ya pallavāṇi ya giṇhamāṇī ya māṇēmāṇī ya agdhāyamāṇī ya paribhuñjēmāṇī ya paribhāēmāṇī ya vēbhāragiripāyamūlē dōhalaṁ viṇē-māṇī savavaō samantā āhiṇḍaï taē ṇaṁ sā dhāriṇī dēvī sammāṇiyadōhalā viṇīyadōhalā-sampuṇṇa-dōhalā sampattadōhalā jāyā yāvi hōtthā.</s>
	    </p>
	    <p>
	      <s>taē ṇaṁ sā dhāriṇī dēvī sēyaṇayagandhahatthiṁ durūḍhā samāṇī sēṇiēṇaṁ hatthakhandhavaragaēṇaṁ piṭṭhaō-piṭṭhaō samaṇugammamāṇa-maggā-haya-gaya-jāva ravēṇaṁ jēṇēva rāyagihē nayarē tēṇēva uvāgacchaï uvāgacchittā rāyagihaṁ nayaraṁ majjhaṁmajjhēṇaṁ jēṇāmēva saē bhavaṇē tēṇāmēva uvāgacchaï uvāgacchittā viulāiṁ māṇussagāiṁ bhōgabhōgāiṁ paccaṇubhavamāṇī viharaï.</s>
	    </p>
	  </div>
	  <div type="section" n="23">
	    <p>
	      <s>taē ṇaṁ sē abhaē kumārē jēṇāmēva pōsahasālā uvāgacchaï uvāgacchittā puvvasaṅgaïyaṁ dēvaṁ sakkārēi sammāṇēi sakkārēttā sammāṇēttā paḍivisajjēi taē ṇaṁ sē dēvē sagajjiyaṁ savijjuyaṁ saphu-siyaṁ pañcavaṇṇamēhōvasōhiyaṁ divvaṁ pāusiriṁ paḍisāharaï paḍisāharittā jāmēva disiṁ pāubbhūē tāmēva disiṁ paḍigaē.</s>
	    </p>
	  </div>
	  <div type="section" n="24">
	    <p>
	      <s>taē ṇaṁ sā dhāriṇī dēvī taṁsi akāladōhalaṁsi viṇīyaṁsi sammāṇiyadōhalā tassa gabbhassa anukampaṇaṭṭhāē jayaṁ ciṭṭhaï jayaṁ āsayaï jayaṁ suvaï āhāraṁ pi ya ṇaṁ āhārēmāṇī-nāitittaṁ nāikaḍuyaṁ nāikasāyaṁ nāiambilaṁ nāimahuraṁ jaṁ tassa gabbhassa hiyaṁ miyaṁ patthayaṁ dēsē ya kālē ya āhāraṁ āhārēmāṇī nāicittaṁ nāisōyaṁ nāimōhaṁ nāibhayaṁ nāiparittāsaṁ vavagayacintā-sōya-mōha-bhaya-parittāsā udu-bhajjamāṇa-suhēhiṁ bhōyaṇa-cchāyaṇa-gandha-mallālaṅkārēhiṁ taṁ gabbhaṁ suhaṁsuhēṇa parivahaï.</s>
	    </p>
	  </div>
	  <div type="section" n="25">
	    <p>
	      <s>taē ṇaṁ sā dhāriṇī dēvī navaṇhaṁ māsāṇaṁ bahupaḍipunnāṇaṁ addhaṭṭhamāṇa ya rāindiyāṇaṁ vīikkantāṇaṁ addharattakālasamayaṁsi sukumālapāṇiyāpāyaṁ jāva savvaṅgasundaraṁ dāragaṁ payāyā, taē ṇaṁ tāō aṅgapaḍiyāriyāō dhāriṇiṁ dēviṁ navaṇhaṁ māsāṇaṁ bahupaḍipunnāṇaṁ jāva savvaṅgasundaraṁ dāragaṁ payāyaṁ pāsanti pāsittā sigghaṁ turiyaṁ cavalaṁ vēiyaṁ jēṇēva sēṇiē rāyā tēṇēva uvāgacchati uvāgacchittā sēṇiyaṁ rāyaṁ jaēṇaṁ vijaēṇaṁ vaddhāvēnti vaddhāvēttā karayalapariggahiya sirasāvattaṁ matthaē añjaliṁ kaṭṭu ēvaṁ vayāsī — ēvaṁ khalu dēvāṇuppiyā dhāriṇī dēvī navaṇhaṁ māsāṇaṁ bahupaḍipunnāṇaṁ jāva savvaṅgasudaraṁ dāragaṁ payāyā taṁ ṇaṁ amhē dēvāṇuppiyāṇaṁ piyaṁ nivēēmō piyaṁ bhē bhavaü.</s>
	    </p>
	    <p>
	      <s>taē ṇaṁ sa sēṇiē rāyā tāsiṁ aṅgapaḍiyāriyāṇaṁ antiē ēyamaṭṭhaṁ sōccā nisammaṁ haṭṭhatuṭṭhē tāō aṅgapaḍiyāriyāō mahurēhiṁ vayaṇēhiṁ viulēṇa ya puppha-vattha-gandha-mallālaṅkārēṇaṁ sakkārēi sammāṇēi matthayadhōyāō karēi puttāṇuputtiyaṁ vittiṁ kappēi kappēttā paḍivisajjēi taē ṇaṁ sē sēṇiē rāyā kōḍumbiya-purisē saddāvēi saddāvēttā ēvaṁ vayāsī — khippāmēva bhō dēvāṇuppiyā! rāyagihaṁ nagaraṁ āsiya-jāva parigīyaṁ karēha kāravēha ya cāragaparisōhaṇaṁ karēha karēttā māṇummāṇavaddhaṇaṁ karēha karēttā ēyamāṇattiyaṁ paccappiṇaha paccapiṇṇanti.</s>
	    </p>
	    <p>
	      <s>taē ṇaṁ sē sēṇiē rāyā aṭṭhārasasēṇi-ppasēṇīō saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! rāyagihē nagarē abbhintaravāhiriē ussukaṁ ukkaraṁ abhaḍappavēsaṁ adaṇḍima-kudaṇḍimaṁ adharimaṁ adhāraṇijjaṁ anuddhayamuiṅgaṁ amilāyamalladāmaṁ gaṇiyāvaranāiḍajjakaliyaṁ aṇēgatālāyarāṇucariyaṁ pamuiyapakkīliyābhirāmaṁ jahārihaṁ ṭhiivaḍiyaṁ dasadēvasiyaṁ karēha kāravēha ya ēyamāṇattiyaṁ paccappiṇaha, tēvi tahēva karēnti tahēva paccappiṇanti, taē ṇaṁ sē sēṇiē rāyā bāhiriyāē uvaṭṭhāṇasālāē sīhāsaṇavaragaē puratthābhimuhē saṇṇisaṇṇē satiēhi ya sāhassiēhi ya sayasāhassiēhi ya dāēhiṁ dalayamāṇē dalayamāṇē paḍicchamāṇē-paḍicchamāṇē ēvaṁ ca ṇaṁ viharaï.</s>
	    </p>
	    <p>
	      <s>taē ṇa tassa ammāpiyarō paḍhamē divasē jātakammaṁ karēnti, bitiē divasē jāgariyaṁ karēnti tatiē divasē candasūradaṁsaṇiyaṁ karēnti, ēvāmēva nivvattē asuijāyakammakaraṇē sampattē vārasāhē vipulaṁ asaṇa-pāṇa-khāima-sāimaṁ uvakkhaḍāvēnti uvakkhaḍāvēttā mitta-nāi-niyaga-sayaṇa-sambandhi-pariyāṇaṁ balaṁ ca bahavē gaṇanāyaga jāva āmantēti taō pacchā ṇhāyā kayabalikammā kayakōuya-[maṅgalapāyacchittā] savvālaṅkāra-vibhūsiyā mahaïmahālayaṁsi bhōyaṇamaṇḍavaṁsi taṁ vipulaṁ asaṇaṁ jāva sāimaṁ mittanāi gaṇanāyaga jāva saddhiṁ āsāēmāṇā visāēmāṇā paribhāēmāṇā paribhuñjēmāṇā ēvaṁ ca ṇaṁ viharanti jimiyabhuttuttaragayāvi ya ṇaṁ samāṇā āyantā cōkkhā paramasuibhūyā taṁ mittanāi-niyagasayaṇa-sambandhi-pariyaṇaṁ balaṁ ca bahavē gaṇanāyaga jāva sandhivālē vipulēṇaṁ puppha-gandha-mallālaṅkārēṇaṁ sakkārēnti sammāṇēnti jāva ēvaṁ vayāsī—</s>
	    </p>
	    <p>
	      <s>jamhā ṇaṁ amhaṁ imassa dāragassa gabbhatthassa cēva samāṇassa akālamēhēsu dōhalē pāubbhūē ta hōū ṇaṁ amhaṁ dārē mēhē nāmēṇaṁ tassa dāragassa ammāpiyarō ayamēyārūvaṁ gōṇṇaṁ guṇanipphaṇṇaṁ nāmadhējjaṁ karēnti mēhē i, taē ṇaṁ sē mēhē kumārē pañcadhāī-pariggahiē taṁ jahā— khīradhāīē majjaṇadhāīē kīlāvaṇadhāīē maṇḍaṇadhāīē aṅkadhāīē aṇṇāhi ya bahūhiṁ-khujjāhiṁ cilāīhiṁ vāmaṇīhiṁ vaḍabhīhiṁ babbarīhiṁ baüsīhiṁ jōmi-yāhiṁ pallaviyāhiṁ īsiṇi-yāhiṁ thārugiṇiyāhiṁ lāsiyāhiṁ laüsiyāhiṁ dāmilīhiṁ siṁhalīhiṁ ārabīhiṁ pulindīhiṁ pakkaṇīhiṁ bahalīhiṁ maruṇḍīhiṁ sabarīhiṁ pārasīhiṁ – nānādēsīhiṁ vidēsaparimaṇḍiyāhiṁ iṅgiyacintiya-patthiya-viyāṇiyāhiṁ sadēsa-nēvattha-gahiya-vēsāhiṁ niuṇakusalāhiṁ viṇīyāhiṁ cēḍiyā-cakkavāla-varisadharakañcuijjamahayaraga-vanda-parikkhittē hatthaō hatthaṁ sāharijjamāṇē aṅkāō aṅka paribhujjamāṇē parigijjamāṇē uvalālijjamāṇē rammaṁsi maṇikōṭṭimatalaṁsi paraṅgijjamāṇē nivvāya-nivvādhāyasi girikandaramallīṇē va campagapāyavē suhaṁsuhēṇaṁ vaḍḍhaï taē ṇaṁ sē tassa mēhassa kumārassa ammāpiyarō anupuvvēṇaṁ nāmakaraṇaṁ ca pajēmaṇagaṁ ca pacaṅkamaṇagaṁ ca cōlōvaṇayaṁ ca mahayā-mahayā iḍḍhī-sakkāra-samudaēṇaṁ karēṁsu.</s>
	    </p>
	    <p>
	      <s>taē ṇaṁ taṁ mēhaṁ kumāraṁ ammāpiyarō sāirēgaṭṭha-vāsajāyagaṁ cēva sōhaṇaṁsi gabbhaṭṭhamē vāsē tihi karaṇa-muhuttaṁsi kalāyariyassa uvaṇēnti, taē ṇaṁ sē kalāyariē mēhaṁ kumāraṁ lēhāiyāō gaṇiyappahāṇāō saüṇaruyapajjavasāṇāō bāvattariṁ kalaō suttaō ya atthaō ya karaṇaō ya sēhāvēi sikkhāvēi taṁ jahā— lēhaṁ gaṇiyaṁ rūvaṁ naṭṭaṁ gīyaṁ vāiyaṁ saragayaṁ pōkkharagayaṁ samatālaṁ jūyaṁ jaṇavāyaṁ pāsayaṁ aṭṭhāvayaṁ pōrēkavvaṁ dagamaṭṭiyaṁ aṇṇavihiṁ pāṇavihiṁ vatthavihiṁ vilēvaṇavihiṁ sayaṇavihiṁ ajjaṁ pahēliyaṁ māgahiyaṁ gāhaṁ gīiyaṁ silōyaṁ hiraṇṇajuttiṁ suvaṇṇajuttiṁ cuṇṇajuttiṁ ābharaṇavihiṁ taruṇīpaḍikammaṁ itthilakkhaṇaṁ purisalakkhaṇaṁ hayalakkhaṇaṁ gayalakkhaṇaṁ gōṇalakkhaṇaṁ kukkuḍalakkhaṇaṁ chattalakkhaṇaṁ daṇḍalakkhaṇaṁ asilakkhaṇaṁ hayalakkhaṇaṁ gayalakkhaṇaṁ gōṇalakkhaṇaṁ kukkuḍalakkhaṇaṁ chattalakkhaṇaṁ daṇḍalakkhaṇaṁ asilakkhaṇaṁ maṇilakkhaṇaṁ kāgaṇi-lakkhaṇaṁ vatthuvijjaṁ khandhāramāṇaṁ nagaramāṇaṁ vūhaṁ paḍivūhaṁ cāraṁ paḍicāraṁ cakkavūhaṁ garulavūhaṁ sagaḍavūhaṁ juddhaṁ nijuddhaṁ juddhāijuddhaṁ aṭṭhijuddhaṁ muṭṭhijuddhaṁ bāhujuddhaṁ layājuddhaṁ īsatthaṁ charuppavāyaṁ dhaṇuvēyaṁ hiraṇṇapāgaṁ suvaṇṇapāgaṁ vaṭṭakhēḍḍaṁ suttakhēḍḍaṁ nāliyākhēḍḍaṁ pattacchējjaṁ kaḍacchējjaṁ sajjīvaṁ nijjīvaṁ saüṇa-rutaṁ ti.</s>
	    </p>
	  </div>
	  <div type="section" n="26">
	    <p>
	      <s>taē ṇaṁ sē kalāyariē mēhaṁ kumāraṁ lēhāiyāō gaṇiyappahāṇāō saüṇaruyapajjavasā-ṇāō bāvattariṁ kalāō suttaō ya atthaō ya karaṇaō ya sēhāvēi sikkhāvēi sēhāvēttā sikkhāvēttā ammāpiūṇaṁ uvaṇēi taē ṇaṁ mēhassa kumārassa ammāpiyarō taṁ kalāyariyaṁ mahurēhiṁ vayaṇēhiṁ viulēṇaṁ ya vattha-gandha-mallālaṅkārēṇaṁ sakkārēnti-sammāṇēnti sakkārēttā sammāṇēttā viulaṁ jīviyārihaṁ pīidāṇaṁ dalayanti dalaïttā paḍivisajjēnti.</s>
	    </p>
	  </div>
	  <div type="section" n="27">
	    <p>
	      <s>taē ṇaṁ sē mēhē kumārē bāvattari-kalāpaṇḍiē navaṅgasuttapaḍibōhiē aṭṭhārasa vihippagāra-dēsībhāsāvisāraē gīyaraī gandhavvanaṭṭakusalē hayajōhī gayajōhī rahajōhī bāhujōhī bāhuppamaddī alambhōga-samatthē sāhasiē viyālacārī jāē yāvi hōtthā taē ṇaṁ tassa mēhassa kumārassa ammāpiyarō mēhaṁ kumāraṁ bāvattari-kalāpaṇḍiyaṁ jāva viyālacāriṁ jāyaṁ pāsanti pāsitta aṭṭha pāsāyavaḍiṁsaē kārantē-abbhuggayamūsiya pahasiē viva maṇi-kaṇaga-rayaṇa-bhatticittē vāuddhaya-vijaya-vējayanti-paḍagā-chattācchattakaliē tuṅgē gagaṇatalama-bhilaṅghamāṇasiharē jālantararayaṇa paṁrummiliē vva maṇikaṇagathūbhiyāē viyasiya-sayavatta-puṇḍarīē tilayarayaṇaddha-candacciē nāmāmaṇimayadāmālaṅkiē antō bahiṁ ca saṇhē tavaṇijja-rūila-vāluyā-pattharē suhaphāsē sassirīya-rūvē pāsāīē jāva paḍirūvē, ēgaṁ ca ṇaṁ mahaṁ bhavaṇaṁ kārēnti-aṇēgakhambhasayasanniviṭṭhaṁ līlaṭṭhiya-sālabhañji-yāgaṁ abbhuggaya-sukayavaïravēiyātōraṇa-vararaïsālabhañjiya-susiliṭṭha-visiṭṭha-laṭṭha-saṇṭhiya-pasattha-vēruliya-khambha-nāṇāmaṇikaṇagarayaṇa-khaciyaüjjalambahusama-suvibhatta-niciyaramaṇijjabhūmibhāgaṁ īhā-miya-jāva bhatticittaṁ khambhuggayavayara vēiyāparigayābhirāmaṁ vijjāhara jamala juyala jantajuttaṁ piva accīsahassamālaṇīyaṁ rūvaga-sahassakaliyaṁ bhisamāṇaṁ bhibaabhisamāṇaṁ cakkhullōyaṇalēsaṁ suhaphāsaṁ sassirīyarūvaṁ kañcaṇamaṇirayaṇa-thūbhiyāgaṁ nāṇāviha-pañcavaṇṇa-ghaṇṭāpaḍāga-parimaṇḍi-yaggasiharaṁ dhavala-miricikavayaṁ viṇimmuyantaṁ lāullōiya-mahiyaṁ jāva gandhavaṭṭibhūyaṁ pāsāīyaṁ darisaṇijjaṁ abhirūvaṁ paḍirūvaṁ.</s>
	    </p>
	  </div>
	  <div type="section" n="28">
	    <p>
	      <s>taē ṇaṁ tassa mēhassa kumārassa ammāpiyarō mēhaṁ kumāraṁ sōhaṇaṁsi tihi-karaṇa-nakkhatta-muhuttaṁsi sarisiyāṇaṁ sarivvayāṇaṁ sarittayāṇaṁ sarisalāvaṇṇa-rūva-jōvvaṇa-guṇōvavēyāṇaṁ sarisaēhintō rāyakulēhintō āṇialliyāṇaṁ pasāhaṇaṭṭhaṅga-avihavavahu-ōvayaṇa-maṅgalasujampiēhiṁ aṭṭhahiṁ rāyavarannāhiṁ saddhiṁ ēgadivasēṇaṁ pāṇiṁ giṇhāvisuṁ.</s>
	    </p>
	    <p>
	      <s>taē ṇaṁ tassa mēhassa ammāpiyarō imaṁ ēyārūvaṁ pīidāṇaṁ dalayanti-aṭṭha hiraṇṇakōḍīō aṭṭha suvaṇṇakōḍīō gāhāṇusārēṇa bhāṇiyavvaṁ jāva pēsaṇakāriyāō aṇṇaṁ ca vipulaṁ dhaṇa-kaṇaga-rayaṇa-maṇi-mōttiya-saṅkha-sila-ppavāla-rattarayaṇa-santa-sāra-sāvaējjaṁ alāhi jāva āsattamāō kulavaṁsāō pakāmaṁ dāuṁ pakāmaṁ bhōttuṁ pakāmaṁ paribhāēuṁ.</s>
	    </p>
	    <p>
	      <s>taē ṇaṁ sē mēhē kumārē ēgamēgāē bhāriyāē ēgamēgaṁ hiraṇṇakōḍiṁ dalayaï jāva ēgamēgaṁ pēsaṇakāriṁ dalayaï aṇṇaṁ ca viulaṁ dhaṇa-kaṇaga-jāva paribhāēuṁ dalayaï taē ṇaṁ sē mēhē kumārē uppiṁ pāsāyavaragaē phuṭṭamāṇēhiṁ muiṅgamatthaēhiṁ varataruṇisampaüttēhi battīsaïbaddhaēhiṁ nāḍaēhiṁ uvagijjimāṇē-uvagijjamāṇē uvalālijja-māṇē-uvalālijjamāṇē iṭṭhē sadda-pharisa-rasa-rūva-gandhē viulē māṇussaē kāmabhōgē paccaṇubhavamāṇē viharaï.</s>
	    </p>
	  </div>
	  <div type="section" n="29">
	    <p>
	      <s>tēṇaṁ kālēṇaṁ tēṇaṁ samaēṇaṁ samaṇē bhagavaṁ mahāvīrē puvvāṇupuvviṁ caramāṇē gāmāṇugāmaṁ dūijjamāṇē suhaṁsuhēṇaṁ viharamāṇē jēṇāmēva rāyagihē nayarē guṇasilaē cēiē jāva viharaï.</s>
	    </p>
	  </div>
	  <div type="section" n="30">
	    <p>
	      <s>taē ṇaṁ rāyagihē nayarē sindhāḍaga-jāva mahayā jaṇasaddē i vā jāva bahavē uggā bhōgā rāyagihassa nagarassa majjhaṁmajjhēṇaṁ ēgadisiṁ ēgabhimuhā niggacchanti imaṁ ca ṇaṁ mēhē kumārē uppiṁ pāsāyavaragaē phuṭṭamāṇēhiṁ muiṅgamatthaēhiṁ jāva māṇussaē kāmabhōgē bhuñjamāṇē rāyamaggaṁ ca ōlōēmāṇē-ōlōēmāṇē ēvaṁ ca ṇaṁ viharaï.</s>
	    </p>
	    <p>
	      <s>taē ṇaṁ sē mēhē kumārē tē bahavē uggē bhōgē jāva ēgadisābhimuhē niggacchamāṇē pāsaï pāsittā kañcuijjapurisaṁ saddāvēi saddāvēttā ēvaṁ vayāsī — kiṇṇaṁ bhō dēvāmaṇuppiyā ajja rāyagihē nagarē indamahē i vā khandamahē i vā ēvaṁ-rūdda-siva-vēsamaṇa-nāga-jakkha-bhūya-naī-talāya-rukkha-cēiya-pavvayamahē i vā ujjāṇa-girija-ttā i vā jaō ṇaṁ bahavē uggā bhōgā jāva ēgadisiṁ ēgābhimuhā niggacchanti taē ṇaṁ sē kañcuijjapurisē samaṇassa bhagavaō mahāvīrassa gahiyāgamaṇapavittīē mēhaṁ kumāraṁ ēvaṁ vayāsī—</s>
	    </p>
	    <p>
	      <s>nō khalu dēvāṇuppiyā! ajja rāyagihē nayarē indamahē i vā jāva girijattā i vā jaṁ ṇaṁ ēē uggā bhōgā jāva ēgadisiṁ ēgābhimuhā nigacchanti ēvaṁ khalu dēvāṇaüppiyā samaṇē bhagavaṁ mahāvīrē āigarē titthagarē ihabhāē iha sampatti samōsaḍhē iha cēva rāyagihē nagarē guṇasilaē cēiē ahāpaḍirūvaṁ jāva viharaï taē ṇaṁ sē mēhē kumārē kañcuijjapurissa antiē ēyamaṭṭhaṁ sōccā nisamma haṭṭhatuṭṭhē kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā cāugghaṇṭaṁ āsarahaṁ juttāmēva uvaṭṭhavēha tahatti uvaṇēnti.</s>
	    </p>
	    <p>
	      <s>taē ṇaṁ sē mēhē ṇhāē jāva savvāṁlakāravibhūsiē cāugghaṇṭaṁ āsarahaṁ durūḍhē samāṇē sakōraṇṭamalladāmēmaṁ chattēṇaṁ dharijjamāṇēṇaṁ mahayā bhaḍa-caḍagara-vanda-pariyāla-samparivuḍē rāyagihassa nayarassa majjhaṁmajjhēṇaṁ niggacchaï niggacchittā jēṇāmēva guṇasilaē cēiē tēṇāmēva uvāgacchaï uvāgacchittā samaṇassa bhagavaō mahāvīrassa chattāicchattaṁ paḍāgāipaḍāgaṁ vijjāhara-cāraṇē jambhaē ya dēvē ōvayamāṇē uppayamāṇē pāsaï pāsittā cāugghaṇṭāō āsarahāō paccōruhaï paccōrūhittā samaṇaṁ bhagavaṁ mahāvīraṁ pañcavihēṇaṁ abhigamēṇaṁ abhigacchaï taṁ jahā— sacittāṇaṁ davvāṇaṁ viusaraṇayāē, acittāṇaṁ davvāṇaṁ aviusaraṇayāē, ēgasāḍiyaṁuttarāsaṅgakaraṇēṇaṁ, cakkhuphāsē añjalipaggahēṇaṁ, maṇasō ēgattīkaraṇēṇaṁ jēṇāmēva samaṇē bhagavaṁ mahāvīrē tēṇāmēva uvāgacchaï jāva tikkhuttō āyāhiṇa-payāhiṇaṁ karēi karēttā vandaï namaṁsaï vandittā namaṁsittā samaṇassa bhagavaō mahāvīrassa naccāsannē nāidūrē sussūmāṇē pañjaliuḍē abhimuhē viṇaēṇaṁ pajjuvāsaï.</s>
	    </p>
	    <p>
	      <s>taē ṇaṁ samaṇē bhagavaṁ mahāvīrē mēhassa kumārassa tīsē ya mahaïmahāliyāē parisāē majjhagaē vicittaṁ dhammamāikkhaï- jaha jīvā bujjhanti muccanti jahā ya saṅkilissanti dhammakahā bhāṇiyavvā jāva parisā paḍigayā.</s>
	    </p>
	  </div>
	  <div type="section" n="31">
	    <p>
	      <s>taē ṇaṁ sē mēhē kumārē samaṇassa bhagavaō mahāvīrassa antiē dhammaṁ sōccā nisamma haṭṭhatuṭṭhē samaṇaṁ bhagavaṁ mahāvīraṁ tikkhuttō āyāhiṇa-payāhiṇaṁ karēi karēttā vandaï namaṁsaï vandittā ēvaṁ vayāsī — saddahāmi ṇaṁ bhantē! nigganthaṁ pāvayaṇaṁ ēvaṁ pattiyāmi ṇaṁ rōēmi ṇaṁ abbhuṭṭhēmi ṇaṁ bhantē nigganthaṁ pāvayaṇaṁ ēyamēyaṁ bhantē tahamēyaṁ bhantē avitahamēyaṁ bhantē icchiyamēyaṁ bhantē! paḍicchiyamēyaṁ bhantē! icchiya-paḍicchiyamēyaṁ bhantē! sē jahēyaṁ tubbhē vayaha jaṁ navaraṁ dēvaṇuppiyā! ammāyiyarō āpucchāmi taō pacchā muṇḍē bhavittā ṇaṁ agārāō aṇagāriyaṁ pavvaïssāmi, ahāsuhaṁ dēvāṇaüppiyā mā paḍibandhaṁ karēhi.</s>
	    </p>
	    <p>
	      <s>taē ṇaṁ sē mēhē kumārē samaṇaṁ bhagavaṁ mahāvīraṁ vandaï namaṁsaï vandittā namaṁsittā jēṇāvamēva cāugghaṇṭē āsarahē tēṇāmēva uvāgacchaï uvāgacchittā cāugghaṇṭa āsarahaṁ durūhaï mahayā bhaḍa-caḍagara-pahakarēṇaṁ rāyagihassa nagarassa majjhaṁmajjhēṇaṁ jēṇāmēva saē bhavaṇē tēṇāmēva uvāgacchaï uvāgacchittā cāugghaṇṭāō āsarahāō paccōrūhaï paccōrūhittā jēṇāmēva ammā-piyarō tēṇāmēva ugacchaï uvāgacchittā ammāpiūṇaṁ pāyavaḍaṇaṁ karēi karēttā ēvaṁ vayāsī—</s>
	    </p>
	    <p>
	      <s>ēvaṁ khalu ammayāō maē samaṇassa bhagavaō mahāvīrassa antiē dhammē nisantē sē vi ya mē dhammē icchiē paḍicchiē abhiruiē, taē ṇaṁ tassa mēhassa ammāpiyarō ēvaṁ vayāsī — dhannōsi tumaṁ jāyā sampuṇṇō si tumaṁ jāyā kayatthō si tumaṁ jāyā kayalakkhaṇō si tumaṁ jāyā jaṁṇaṁ tumē samaṇassa bhagavaō mahāvīrassa antiē dhammē nisantē sē vi ya tē dhammē icchiē paḍicchiē abhirūiē taē ṇaṁ sē mēhē kumārē ammāpiyarō dōccampi ēvaṁ vayāsī — ēvaṁ khalu ammayāō maē samaṇassa bhagavaō mahāvīrassa antiē dhammē nisantē sē viya mē dhammē icchiē paḍicchiē abhirūiē taṁ icchāmi ṇaṁ ammayāō tubbhēhiṁ abbhaṇuṇṇāē samāṇē samaṇassa bhagavaō mahāvīrassa antiē muṇḍē bhavittā ṇaṁ agārāō aṇagāriyaṁ pavvaïttaē.</s>
	    </p>
	    <p>
	      <s>taē ṇaṁ sā dhāriṇī dēvī taṁ aṇiṭṭhaṁ akantaṁ appiya amaṇuṇṇaṁ amaṇāmaṁ asuya puvvaṁ pharusaṁ giraṁ sōccā nisamma imēṇaṁ ēyārūvēṇaṁ maōmāṇasiēṇaṁ mahayā puttadukkhēṇaṁ abhibhūyā samāṇi sēyāgayarōma-kūvapagalanta-ciliṇagāyā sōyabhara-pavēviyaṅgī nittēyā dīṇa-vimaṇa-vayaṇā karayalamaliya vva kamalamālā takkhaṇaōluggadubbalasarīra-lāvaṇṇasunna-nicchāya-gayasirīyā pasiḍhila-bhūsaṇa-paḍantakhummi-yasañcuṇṇiyadhavala-valaya-pabbhaṭṭhaüttarijjā sūmāla-vikiṇṇa-kēsahatthā mucchā-vasanaṭṭhacēya-garuī parasuniyatta vva campagalayā-nivvattamahē vva indalaṭṭhī vimukka-sandhibandhaṇā kōṭṭi-matalaṁsi savvaṅgēhiṁ dhasatti paḍiyā taē ṇaṁ sā dhāriṇī dēvī sasambhamōvattiyāē turiyaṁ kañcaṇa-bhiṅgāramuhaviṇiggaya-sīyalajalavimaladhārāē parisiñcamāṇa-nivvāviya-gāyalaṭṭhī ukkhēvaya-tāva-viṇṭavīyaṇa-jaṇiyavāēṇaṁ saphusiēmaṁ antēuraparijaṇēṇaṁ āsāsiyā samāṇī muttāvala sanni-gāsa pavaḍanta-aṁsudhārāhiṁ siñcamāṇī paōharē kaluṇa-vimaṇa-dīṇā rōyamāṇī kandamāṇī tippamāṇī sōyamāṇī vilayamāṇī mēhaṁ kumāraṁ ēvaṁ vayāsī — .</s>
	    </p>
	  </div>
	  <div type="section" n="32">
	    <p>
	      <s>tumaṁ si ṇaṁ jāyā amhaṁ ēgē puttē iṭṭhē kantē piē maṇuṇṇē maṇāmē thējjē vēsāsiē sammaē bahumaē anumaē bhaṇḍakaraṇḍagasamāṇē rayaṇē rayaṇabhūē jīviya-ussāsiē hiyaya-nandi-jaṇaṇē umbara-pupphaṁ va dullahē savaṇayāē kimaṅgapuṇa pāsaṇayāē nō khalu jāyā amhē icchāmō khaṇamavi vippaōgaṁ sahittaē taṁ bhuñjāhi jāva jāyā vipulē māṇussaē kāmabhōgē jāva tāva vayaṁ jīvāmō taō pacchā amhēhiṁ kālagaēhiṁ pariṇayavaē vaḍḍhiya-kulavaṁsatantu-kajjammi nirāvayakkhē samaṇassa bhagavaō mahāvīrassa antiē muṇḍē bhavittā agārāō aṇagāriyaṁ pavvaïssasi.</s>
	    </p>
	    <p>
	      <s>taē ṇaṁ sē mēhē kumārē ammāpiūhi ēvaṁ vuttē samāṇē ammāpiyarō ēvaṁ vayāsī tahēva ṇaṁ taṁ ammō jahēva ṇaṁ tubbhē mamaṁ ēvaṁ vayaha-tumaṁ si ṇaṁ jāyā amhaṁ ēgē puttē taṁ cēva jāva nirāvayakkhē samaṇassa jāva pavvaïssāsi ēvaṁ khalu ammayāō māṇussaē bhavē adhuvē aṇitiē asāsaē vasaṇasaōvaddavābhibhūtē vijjulayācañcalē aṇiccē jalabubbhuyasamāṇē kusaggajalabindusannibhē sañjhabbharāgasarisē suviṇadaṁsaṇōvamē saḍaṇa-paḍaṇa-viddhaṁsaṇa-dhammē pacchā puraṁ ca ṇaṁ avassavippajahaṇijjē sē kē ṇaṁ jāṇaï ammayāō kē puvviṁ gamaṇāē kē pacchā gamaṇāē? taṁ icchāmi ṇaṁ ammayāō tubbhēhiṁ abbhaṇuṇṇāē samāṇē samaṇassa bhagavaō jāva pavvaïttaē.</s>
	    </p>
	    <p>
	      <s>taē ṇaṁ taṁ mēhaṁ kumāraṁ ammāpiyarō ēvaṁ vayāsī — imāō tē jāyā sarisiyāō sarittayāō sarivvayāō sarisalāvaṇṇa-rūva-jōvvaṇa-guṇōvavēyāō sarisēhintō rāyakulēhintō āṇilliyāō bhāriyāō taṁ bhuñjāhiṁ ṇaṁ jāyā ēyāhiṁ saddhiṁ viulē māṇussaē kāmabhōgē pacchā bhuttabhōgē samaṇassa jāva pavvaïssasi.</s>
	    </p>
	    <p>
	      <s>taē ṇaṁ sē mēhēkumārē ammāpiyaraṁ ēvaṁ vayāsī — tahēva ṇaṁ taṁ ammayāō jaṁ ṇaṁ tubbhē mamaṁ ēvaṁ vayaha-imāō tē jāyā sarisiyāō taō jāva samaṇassa bhagavaō jāva pavvaïssasi, ēvaṁ khalu ammayāō māṇussagā kāmabhōgē asuī vantāsavā pittāsavā khēlāsavā sukkāsavā sōṇiyāsavā duruya-ussāsanīsāsa duruya-mutta-purīsa-pūya-bahupaḍipunnā uccāra-pāsavaṇa-khēla-sindhāṇaga-vataṁ-pittasukkasōṇiyasambhavā adhuvā aṇi-tiyā asāsayā saḍaṇa-paḍaṇa-viddhaṁsaṇadhammā pacchā puraṁ ca ṇaṁ avassavippajahaṇijjā sē kē ṇaṁ jāṇaï ammayāō! jāṇanti kē puvviṁ gamaṇāē kē pacchā gamaṇāē? taṁ icchāmi ṇaṁ ammayāō! jāva pavvaïttaïttaē, tatē ṇaṁ taṁ mēhaṁ kumāraṁ ammāpiyarō ēvaṁ vayāsī — imē ya tē jāyā ajjaya-pajjaya-piupajjayāgaē subahū hiraṇṇē ya suvaṇṇē ya kaṁsē ya dūsē ya maṇi-mōttiya-saṅkha-sila-ppavāla-rattarayaṇa-santasāra-sāvaējjē ya alāhi jāva āsattamāō kulavaṁsāō pagāmaṁ dāuṁ pagāmaṁ bhōttu pagāmaṁ paribhāēuṁ taṁ anuhōhī tāva jāva jāyā! vipulaṁ māṇussagaṁ iḍḍhisakkārasamudayaṁ taō pacchā anubhūyakallāṇē samaṇassa bhagavaō mahāvīrassa antiē pavvaïssasi.</s>
	    </p>
	    <p>
	      <s>taē ṇaṁ sē mēhē kumārē ammāpiyaraṁ ēvaṁ vayāsī tahēva ṇaṁ taṁ ammayāō jaṁ ṇaṁ tubbhē mamaṁ ēvaṁ vayaha-imē tē jāyā ajjaga-pajjaga-jāva tiō pacchā anubhūyakallāṇē jāva pavvaïssasi, ēvaṁ khalu ammayāō hiraṇṇē ya jāva sāvaējjē ya aggisāihiē cōrasāhiē rāyasāhiē dāiyasāhiē maccusāhiē aggisāmaṇṇē jāva maccusāmaṇṇē saḍaṇa-paḍaṇa-viddhaṁsaṇadhammē pacchā puraṁ ca avassavippajahaṇijjē sē kē ṇaṁ jāṇaï ammāyāō! kē [puvviṁ gamaṇāē kē pacchā] gamaṇāē?, taṁ icchāmi ṇaṁ jāva pavvaïttaē.</s>
	    </p>
	  </div>
	  <div type="section" n="33">
	    <p>
	      <s>taē ṇaṁ tassa mēhassa kumārassa ammāpiyarō jāhē nō sañcāēnti mēhaṁ kumāraṁ bahūhiṁ visayāṇulōmāhiṁ āghavaṇāhi ya pannavaṇāhi ya saṇṇavaṇāhi ya viṇṇavaṇāhi ya āghavittaē vā pannavittaē vā saṇṇavittaē vā viṇṇavittaē vā tāhē visayapaḍikūlāhiṁ sañjamabhaüvvēyakāriyāhiṁ pannavaṇāhiṁ pannavēmāṇā ēvaṁ vayāsī — ēsa ṇaṁ jāyā nigganthē pāvayaṇē saccē anuttarē kēvaliē paḍipunnē nēyāuē saṁsuddhē sallagattaṇē siddhimaggē muttimaggē nijjāṇamaggē nivvāṇamaggē savvadukkhappahīṇamaggē ahīva ēgantadiṭṭhīē khurō iva ēgantadhārāē lōhamayā iva javā cāvēyavvā vāluyākavalē iva nirassāē gaṅgā iva mahānaī paḍisōyagamaṇāē mahāsamuddō iva bhuyāhiṁ duttarē tikkhaṁ caṅkamiyavvaṁ garuaṁ lambēyavvaṁ asidhāravvayaṁ sañcariyavvaṁ, nō khalu kappaï jāyā! samaṇāṇaṁ nigganthāṇaṁ āhākammiē vā uddēsiē vā kīyagaḍē vā ṭhaviē vā raïē vā dubbhikkhabhattē vā kantārabhattē vā vaddaliyābhattē vā gilāṇabhattē vā mūlabhōyaṇē vā kandabhōyaṇē vā phalabhōyaṇē vā bīyabhōyaṇē vā hariyabhōyaṇē vā bhōttaē vā pāyaē vā tumaṁ ca ṇaṁ jāyā! suhasamuciē nō cēva ṇaṁ duhasamuciē nālaṁ sīyaṁ nālaṁ uṇhaṁ nālaṁ khuhaṁ nālaṁ pivāsaṁ nālaṁ vāiya-pittiya-simbhiya-sannivāiē vivihē rōgāyaṅkē uccāvaē gāmakaṇṭaē bāvīsaṁ parīsahōvasaggē udiṇṇē sammaṁ ahiyāsittaē, bhuñjāhi tāva jāyā! māṇussaē kāmabhōgē taō pacchā bhuttabhōgō samaṇassa jāva pavvaïssasi.</s>
	    </p>
	    <p>
	      <s>taē ṇaṁ sē mēhē kumārē ammāpiūhiṁ ēvaṁ vuttē samāṇē ammāpiyaraṁ ēvaṁ vayāsī — tahēva ṇaṁ taṁ ammayāō jaṁ ṇaṁ tubbhē mamaṁ ēvaṁ vayaha- ēsa ṇaṁ jāyā! nigganthē pāvayaṇē saccē anuttarē puṇaravi taṁ cēva jāva taō pacchā bhuttabhōgī samaṇassa bhagavaō mahāvīrassa antiē muṇḍē bhavittā agārāō aṇagāriyaṁ pavvaïssasi, ēvaṁ khalu ammayāō! nigganthē pāvayaṇē kīvāṇaṁ kāyarāṇaṁ kāpurisāṇaṁ ihalōgapaḍibaddhāṇaṁ paralōganippivāsāṇaṁ duraṇucarē pāyayajaṇassa nō cēva ṇaṁ dhīrassa nicchiyassavavasiyassa ēttha kiṁ dukkaraṁ karaṇayāē? taṁ icchāmi ṇaṁ ammayāō tubbhēhiṁ abbhaṇuṇṇāē samāṇē samaṇassa jāva pavvaïttaē.</s>
	    </p>
	    <p>
	      <s>taē ṇaṁ taṁ mēhaṁ kumāraṁ ammāpiyarō jāhē nō sañcāēnti bahūhiṁ visayāṇulōmāhi ya visayapaḍikūlāhi ya ādhavaṇāhi ya pannavaṇāhi ya saṇṇavaṇāhi ya viṇṇavaṇāhi ya āghavittaē vā pannavittaē vā saṇṇavittaē vā viṇṇavittaē vā tāhē akāmakāiṁ cēva mēhaṁ kumāraṁ ēvaṁ vayāsī — icchāmō tāva jāyā ēgadisamavi tē rāyasiriṁ pāsittaē, taē ṇaṁ sē mēhē kumārē ammāpiyaramaṇuvattamāṇē tusiṇīē sañciṭṭhaï, taē ṇaṁ sē sēṇiē rāyā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! mēhassa kumārassa mahatthaṁ mahagghaṁ maharihaṁ viulaṁ rāyābhisēyaṁ uvaṭṭhavēha.</s>
	    </p>
	    <p>
	      <s>taē ṇaṁ tē kōḍumbiyapurisā uvaṭṭhēvanti, taē ṇaṁ sē sēṇiē rāyā bahūhiṁ gaṇanāyagēhi ya jāva sandhivālēhi ya saddhiṁ samparivuḍē mēhaṁ kumāraṁ aṭṭhasaēṇaṁ sōvaṇṇiyāṇaṁ kalasāṇaṁ ēvaṁ- ruppamayāṇaṁ kalasāṇaṁ maṇimayāṇaṁ kalasāṇaṁ suvaṇṇaruppamayāṇaṁ kalasāṇaṁ suvaṇṇamaṇimayāṇaṁ kalasāṇaṁ ruppamaṇimayāṇaṁ kalasāṇaṁ suvaṇṇaruppamaṇimayāṇaṁ kalasāṇaṁ bhōmējjāṇaṁ kalasāṇaṁ savvōdaēhiṁ savvamaṭṭiyāhiṁ savvapupphēhiṁ savvagandhēhiṁ savvamalalēhiṁ savvōsahīhiṁ siddhatthaēhi ya savvaḍḍhiē savvajjuīē savvavalēṇaṁ jāva dundubhinigdhōsa-nāiyaravēṇaṁ mahayā-mahayā rāyābhisēēṇaṁ abhisiñcaï abhisiñcittā karayala-jāva kaṭṭu ēvaṁ vayāsī — jaya-jaya nandā jaya-jaya bhaddā jaya-jaya nandā0 bhaddaṁ tē ajiyaṁ jiṇāhiṁ jiyaṁ pālayāhiṁ jiyamajjhē vasāhi ajiyaṁ jiṇāhi sattupakkhaṁ jiyaṁ ca pālēhi mittapakkhaṁ jāva bharahō iva maṇuyāṇaṁ rāyagihassa nagarassa annēsiṁ ca bahūṇaṁ gāmāgara-nagara-jāva saṇṇivēsāṇaṁ āhēvaccaṁ jāva viharāhi tti kaṭuṭ jaya-jaya-saddaṁ paüñjanti taē ṇaṁ sē mēhē rāyā jāē-mahayāhimavanta jāva viharaï.</s>
	    </p>
	    <p>
	      <s>taē ṇaṁ tassa mēhassa raṇṇō taṁ mēhaṁ rāyaṁ ammāpiyarō ēvaṁ vayāsī — bhaṇa jāyā! kiṁ dalayāmō kiṁ payacchāmō kiṁ vā tē hiyaïcchiē sāmatthē? taē ṇaṁ sē mēhē rāyā ammāpiyarō ēvaṁ vayāsī — icchāmi ṇaṁ ammayāō kuttiyāvaṇāō rayaharaṇaṁ paḍiggahaṁ ca āṇiyaṁ kāsavayaṁ ca saddāviyaṁ.</s>
	    </p>
	    <p>
	      <s>taē ṇaṁ sē sēṇiē rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā sirigharāō tiṇṇi sayasahassāiṁ gahāya dōhiṁ sayasahassēhiṁ kuttiyāvaṇāō rayaharaṇaṁ paḍiggahaṁ ca uvaṇēha sayasahassēṇaṁ kāsavayaṁ saddāvēha.</s>
	    </p>
	    <p>
	      <s>taē ṇaṁ tē kōḍumbiyapurisā sēṇiēṇaṁ raṇṇā ēvaṁ vuttā samāṇā haṭṭhatuṭṭhā sirigharāō tiṇṇi sayasahassāiṁ gahāya kuttiyāvaṇāō dōhiṁ sayasahassēhiṁ rayaharaṇaṁ paḍiggahaṁ ca uvaṇēnti sayasahasassahēṇaṁ kāsavayaṁ saddāvēnti.</s>
	    </p>
	    <p>
	      <s>taē ṇaṁ sē kāsavaē tēhiṁ kōḍumbiyapurisēhiṁ saddāviē samāṇē haṭṭhatuṭṭha-cittamāṇandiē jāva harisasavisappamāṇahiyaē ṇhāē kayabalikammē kaya-kōuya-maṅgala-pāyacchittē suddhappāvēsāiṁ vatthāiṁ pavara parihiē appamahagdhābharaṇālaṅkiyasarīrē jēṇēva sēṇiē rāyā tēṇēva uvāgacchaï ugacchittā sēṇiyaṁ rāyaṁ karaya-lapariggahiyaṁ sirasāvattaṁ matthaē añjaliṁ kaṭṭu ēvaṁ vayāsī — sandisaha ṇaṁ dēvāṇuppiyā jaṁ maē karaṇijjaṁ.</s>
	    </p>
	    <p>
	      <s>taē ṇaṁ sē sēṇiē rāyā kāsavayaṁ ēvaṁ vayāsī — gacchāhi ṇaṁ tubbhē dēvāṇuppiyā! surabhiṇā gandhōdaēṇaṁ nikkē hatthapāē pakkhālēhi sēyāē caüpphalāē pōttīē muhaṁ bandhēttā mēhassa kumārassa caüraṅgulavajjē nikkhamaṇa-pāuggē aggakēsē kappēhi, taē ṇaṁ sē kāsavaē sēṇiēṇaṁ raṇṇā ēvaṁ vuttē samāṇē haṭṭhatuṭṭha-cittamāṇandiē jāva harisavasa-visappamāṇahiyaē jāva paḍisuṇaēi paḍisuṇēttā surabhiṇā gandhōdaēṇaṁ nikkē hatthapāē pakkhālēi pakkhālēttā suddhavatthēṇaṁ muhaṁ bandhaï bandhittā parēṇaṁ jattēṇaṁ mēhassa kumārassa caüraṅgulavajjē nikkhamaṇapāuggē aggakēsē kappēti.</s>
	    </p>
	    <p>
	      <s>taē ṇaṁ tassa mēhassa kumārassa māyā maharihēṇaṁ haṁsalakkhaṇēṇaṁ paḍasāḍaēṇaṁ aggakēsē paḍicchaï paḍicchittā surabhiṇā gandhōdaēṇaṁ pakkhālēi pakkhālēttā sarasēṇaṁ gōsīsacandaṇēṇaṁ caccāō dalayaï dalaïttā sēyāē pōttīē bandhaï bandhittā rayaṇasamuggayaṁsi pakkhivaï pakkhivēttā mañjūsāē pakkhivaï pakkhivēttā hāra-vāridhāra-sinduvāra-chinnamuttāvali-ppagāsāi aṁsūiṁ viṇimmuyamāṇī-viṇimmuyamāṇī rōyamāṇī-rōyamāṇī kandamāṇī-kandamāṇī vilavamāṇī-vilavamāṇī ēvaṁ vayāsī — ēsa ṇaṁ amhaṁ mēhassa kumārassa abbhudaēlasu ya ussavēsu ya pasavēsu ya tihīsu ya chaṇēsu ya jannēsu ya pavvaṇīsu ya-apacchimē darisaṇē bhavissaï tti kaṭṭu ussīsāmūlē ṭhavēi.</s>
	    </p>
	    <p>
	      <s>taē ṇaṁ tassa mēhassa kumārassa ammāpiyarō uttarāvakkamaṇaṁ sīhāsaṇaṁ rayāvēnti mēhaṁ kumāraṁ dōccaṁ pi taccaṁ pi sēyāpīēhiṁ kalasēhiṁ ṇhāvēnti ṇhāvēttā pamhalasūmālāē gandhakāsāiyāē gāyāiṁ lūhēnti lūhēttā sarasēṇaṁ gōsīsacandaṇēṇaṁ gāyāiṁ anulimpanti anulimpittā nāsā-nīsāsavāya-vōjjhaṁ jāva haṁsalakkhaṇaṁ paḍasāḍagaṁ niyaṁsēnti niyaṁsēttā hāraṁ piṇaddhēnti addhahāraṁ pinaddhēnti ēvaṁ-ēgāvaliṁ muttāvaliṁ kaṇagāvaliṁ rayaṇavaliṁ pālambaṁ pāyapalambaṁ kaḍagāiṁ tuḍigāiṁ kēūrāiṁ aṅgāyāiṁ dasamuddiyāṇantayaṁ kaḍisuttayaṁ kuṇḍalāiṁ cūḍāmaṇiṁ rayaṇukkaḍaṁ maüḍaṁ-piṇaddhēnti pinaddhēttā ganthima-vēḍhima-pūrima-saṅghāimēṇaṁ-caüvvihēṇaṁ mallaṇaṁ kapparukkhagaṁ piva alaṅkiya-vibhūsiyaṁ karēnti.</s>
	    </p>
	    <p>
	      <s>taē ṇaṁ sē sēṇiē rāyā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! aṇēgakhambhasaya-saṇṇiviṭṭhaṁ līlaṭṭhiya-sālabhañjiyāgaṁ īhāmiyaüsabha-turaya-nara-magara-vihaga-vālaga-kinnara-ruru-sarabha-camara-kuñjara-vaṇa-laya-paümalaya-bhattittaṁ ghaṇṭāvali-mahura-maṇaharasaraṁ subha-kanta-darisaṇijjaṁ niuṇōviya-misimisēnta-maṇirayaṇaghaṇḍiyājālaparikkhittaṁ abbhuggaya-vaïravēiyā-parigayābhirāmaṁ vijjāharajamala-jantajuttaṁ piva accīsahassamālaṇīyaṁ rūvagasahassakaliyaṁ bhisamāṇaṁ bhibbhisamāṇaṁ cakkhullōyaṇasēllaṁ suhaphāsaṁ sassirīyarūvaṁ sigdhaṁ turiyaṁ cavalaṁ vēiyaṁ purisasahassavāhiṇīyaṁ sīyaṁ uvaṭṭhavēha taē ṇaṁ tē kōḍumbiyapurisā haṭṭhatuṭṭhā aṇēgakhambhasaya-saṇṇiviṭṭhaṁ jāva sīyaṁ uvaṭṭhavēnti.</s>
	    </p>
	    <p>
	      <s>taē ṇaṁ sē mēhē kumārē sīyaṁ duruhaï duruhittā sīhāsaṇavaragaē puratthābhimuhē saṇṇisaṇṇē taē ṇaṁ tassa mēhassa kumārassa māyā ṇhāyā kaya-balikammā jāva appamahagghābharaṇālaṅkiyasarīrā sīyaṁ duruhaï duruhittā mēhassa kumārassa dāhiṇēpāsē bhaddāsaṇaṁsi nisīyaï, taē ṇaṁ tassa mēhassa kumārassa ambadhāī rayaharaṇaṁ ca paḍiggahaṁ ca gahāya sīyaṁ durihaï duruhittā mēhassa kumārassa vāmapāsē bhaddāsaṇaṁsi nisīyaï.</s>
	    </p>
	    <p>
	      <s>taē ṇaṁ tassa mēhassa kumārassa piṭṭhaō ēgā varataruṇī siṅgārāgaracāruvēsā saṅgaya-gaya-hasiya-bhaṇiya-cēṭṭhiya-vilāsa-saṁlāvullāvaniuṇajuttōvayāra kusalā āmēlagajamala-juyalavaṭṭiya-abbhuṇṇaya- pīṇa-raïya-saṇṭhiya-paōharā hima-raïya-kundēdupagāsaṁ sakōrēṇṭamalladāmaṁ dhavalaṁ āyavattaṁ gahāya salīlaṁ ōhārēmāṇī-ōhārēmāṇī ciṭṭhaï, taē ṇaṁ tassa mēhassa kumārassa duvē varataruṇīō siṅgārarāgāracāruvēsāō jāva kusalāō sīyaṁ duruhanti duruhittā mēhassa kumārassa ubhaō pāsaṁ nāṇāmaṇikaṇaga-rayaṇa-maharihatavaṇijjujjala-vicittadaṇḍāō cilliyāō sukumavaradīhavālāō saṅkhakundadagaraya-amayamahiyaphēṇapuñja-saṇṇigāsāō cāmarāō gahāya salīlaṁ ōhārēmāṇīō-ōhārēmāṇīō ciṭṭhanti.</s>
	    </p>
	    <p>
	      <s>taē ṇaṁ tassa mēhassa kumārassa ēgā varataruṇī siṅgārā-jāva kusalā sīyaṁ durūhaï durūhittā mēhassa kumārassa puraō puratthimē ṇaṁ candappabhavaïra-vēruliya-vimaladaṇḍaṁ tāliyaṇṭaṁ gahāya ciṭṭhaï taē ṇaṁ tassa mēhassa kumārassa ēgā varataruṇī jāva kusalā sīyaṁ duruhaï durihittā mēhassa kumārassa puvvadakkhiṇē ṇaṁ sēyaṁ rayayāmayaṁ vimalasali punnaṁ mattagayamahāmuhākitisamāṇaṁ bhiṅgāraṁ gahāya ciṭṭhaï taē ṇaṁ tassa mēhassa kumārassa piyā kōḍumbipurisē saddāvēi saddāvēttā ēvaṁ vayāsī—</s>
	    </p>
	    <p>
	      <s>khippāmēva bhō dēvaṇuppiyā! sarisayāṇaṁ sarittayāṇaṁ sarivvayāṇaṁ ēgābharaṇa-gahiya-nijjōyāṇaṁ kōḍumbiyavarataruṇāṇaṁ sahassaṁ saddāvēha jāva saddāvēnti, taē ṇaṁ tē kōḍumbiyavarataruṇapurisā sēṇiyassa raṇṇō kōḍumbiyapurisēhiṁ saddāviyā samāṇā haṭṭhā ṇhāyā jāva savvālaṅkāravibhūsiyā ēgābharaṇa-gahiyaṇijjōyā jēṇāmēva sēṇiē rāyā tēṇāmēva uvāgacchinti uvāgacchittā sēṇiyaṁ rāyaṁ ēvaṁ vayāsī — sandisaha ṇaṁ dēvāṇuppiyā jaṁ ṇaṁ amhēhiṁ karaṇijjaṁ.</s>
	    </p>
	    <p>
	      <s>taē ṇaṁ sē sēṇiē rāyā taṁ kōḍumbiya-varataruṇasahassaṁ ēvaṁ vayāsī — gacchaha ṇaṁ tubbhē dēvāṇuppiyā mēhassa kumārassa purisasahassavāhiṇīyaṁ sīyaṁ parivahēha taē ṇaṁ taṁ kōḍumbiyavarataruṇasahassaṁ sēṇiēṇa raṇṇā ēvaṁ vattaṁ santaṁ haṭṭhaṁ mēhassa kumārassa purisasahassavāhiṇīyaṁ sīyaṁ parivahaï, taē ṇaṁ tassa mēhassa kumārassa purisasahassavāhiṇīyaṁ sīyaṁ durūḍhassa samāṇassa imē aṭṭhaṭṭhamaṅgalayā tappaḍhamayāē puraō ahāṇupuvvīē sampatthiyā taṁ jahā— sōvatthiya-sirivaccha-nandiyāvatta-vaddhamāṇaga-bhaddāsaṇa-kalasa-maccha-dappaṇayā jāva bahavē atthatthiyā jāva tāhiṁ iṭṭhāhiṁ jāva aṇavarayaṁ abhinandantā ya abhithuṇantā ya ēvaṁ vayāsī — jaya-jaya-nandā jaya-jaya bhaddā jaya-jaya nandā bhaddaṁ tē ajiyaṁ jiṇāhi indiyāiṁ jiyaṁ ca pālēhi samaṇadhammaṁ jiyavigghō'vi ya vasāhi taṁ dēva! siddhimajjhē nihaṇāhi rāgadōsamallē tavēṇaṁ dhii-dhaṇiya-baddhakacchō maddāhi ya aṭṭhakammasattū jhāṇēṇaṁ uttamēṇaṁ sukkēṇaṁ appamatta pāvaya vitimiramaṇuttaraṁ kēvalaṁ nāṇaṁ gaccha ya mōkkhaṁ paramaṁ paya sāsayaṁ ca ayalaṁ hanta parīsahacamūṇaṁ abhīō parīsahōvasaggāṇaṁ dhammē tē avigdhaṁ bhavaü tti kaṭṭu puṇō-puṇō maṅgala-jayasaddaṁ paüñjanti taē ṇaṁ sē mēhē kumārē rāyagihassa nagarassa majjhaṁmajjhēṇaṁ niggacchaï niggacchittā jēṇēva guṇasilaē cēiē tēṇāmēva uvāgacchaï uvāgacchittā purisasahassavāhiṇīō sīyāō paccōrūhaï.</s>
	    </p>
	  </div>
	  <div type="section" n="34">
	    <p>
	      <s>taē ṇaṁ tassa mēhassa kumārassa ammāpiyarō mēhaṁ kumāraṁ puraō kaṭṭu jēṇāmēva samaṇē bhagavaṁ mahāvīrē tēṇāmēva uvāgacchanti uvāgacchittā samaṇaṁ bhagavaṁ mahāvīraṁ tikkhuttō āyāhiṇa-payāhiṇaṁ karēnti karēttā vandanti namaṁsanti vandittā namaṁsittā ēvaṁ vayāsī — ēsa ṇaṁ dēvāṇuppiyā! mēhē kumārē amhaṁ ēgē puttē iṭṭhē kantē jāva jīviyaüsāsaē hiyayanandijaṇaē umbarapupphaṁ piva dullahē savaṇayāē kimaṅga puṇa darisaṇayāē? sē jahānāmaē uppalē ti vā paümē ti vā kumudē ti vā paṅkē jāē jalē saṁvaḍḍhiē nōvalippaï paṅkaraēṇaṁ nōvalippaï jalaraēṇaṁ ēvāmēva mēhē kumārē kāmēsu jāē bhōgēsu saṁvaḍḍhiē nōvalippaï kāmaraēṇaṁ nōvalippaï jalaraēṇaṁ ēvamēva mēhē kumārē kāmēsu jāē bhōgēsu saṁvaḍḍhiē nōvalippaï kāmaraēṇaṁ nōvalippaï bhōgaraēṇaṁ, ēsa ṇaṁ dēvāṇuppiyā! saṁsārabhaüvviggē bhīē jammaṇa-jara-maraṇāṇaṁ icchaï dēvāṇaüppiyāṇaṁ antiē muṇḍē bhavittā agārāō aṇagāriyaṁ pavvaïttaē, amhē ṇaṁ dēvāṇappiyāṇaṁ sissabhikkhaṁ dalayāmō paḍicchantu ṇaṁ dēvāṇuppiyā! sissabhikkhaṁ.</s>
	    </p>
	    <p>
	      <s>taē ṇaṁ samaṇē bhagavaṁ mahāvīrē mēhassa kumārassa ammāpiūhiṁ ēvaṁ vuttē samāṇē ēyamaṭṭhaṁ sammaṁ paḍisuṇēi taē ṇaṁ sē mēhē kumārē samaṇassa bhagavaō mahāvīrassa antiyāō uttarapuratthimaṁ disībhāgaṁ avakkamaï sayamēva ābharaṇa-mallālaṅkāraṁ ōmuyaï, taē ṇaṁ tassa mēhassa kumārassa māyā haṁsalakkhaṇēṇaṁ paḍasāḍaēṇaṁ ābharaṇa-mallālaṅkāraṁ paḍicchaï paḍicchittā hāra-vāridhāra-sinduvāra-chinnamuttāvalippagāsāiṁ aṁsūṇi viṇimmuyamāṇī-viṇimmuyamāṇī rōyamāṇī rōyamāṇī kandamāṇī-kandamāṇī vilavamāṇī-vilavamāṇī ēvaṁ vayāsī — jaïyavvaṁ jāyā ghaḍiyavvaṁ jāyā! parakkamiyavvaṁ jāyā! assiṁ ca ṇaṁ aṭṭhē nō pamāēyavvaṁ amhampi ṇaṁ ēsēva maggē bhavaü tti kaṭṭu mēhassa kumārassa ammāpiyarō samaṇaṁ bhagavaṁ mahāvīraṁ vandanti namaṁsanti vandittā namaṁsittā jāmēva disaṁ pāubbhūyā tāmēva disaṁ paḍigayā.</s>
	    </p>
	  </div>
	  <div type="section" n="35">
	    <p>
	      <s>taē ṇaṁ sē mēhē kumārē sayamēva pañcamuṭṭhiyaṁ lōyaṁ karēi karēttā jēṇāmēva samaṇē bhagavaṁ mahāvīrē tēṇāmēva uvāgacchaï uvāgacchittā samaṇaṁ bhagavaṁ mahāvīraṁ tikkhuttō āyāhiṇa-payāhiṇaṁ karēi karēttā vandaï namaṁsaï vandittā namaṁsittā ēvaṁ vayāsī — ālittē ṇaṁ bhantē! lōē palittē ṇaṁ bhantē! lōē ālitta-palittē ṇaṁ bhantē! lōē jarāē maraṇēṇa ya, sē jahānāmaē kēi gāhāvaī agāraṁsi jhiyāyamāṇaṁsi jē tattha bhaṇḍē bhavaï appabhārē mōllagaruē taṁ gahāya āyāē ēgantaṁ avakkamaï-ēsa mē nitthāriē samāṇē pacchā purā ya lōē hiyāē suhāē khamāē nissēsāē ānugāmiyattāē bhavissaï ēvāmēva mama vi ēgē āyābhaṇḍē iṭṭhē kantē piē maṇuṇṇē maṇāmē ēsa mē nitthāriē samāṇē saṁsāravōcchēyakarē bhavissaï taṁ icchāmi ṇaṁ dēvāṇuppiēhiṁ sayamēva pavvāviyaṁ sayamēva muṇḍāviyaṁ sayamēva sēhāviyaṁ sayamēva sikkhāviyaṁ sayamēva āyāra-gōyara-viṇaya-vēṇaïya-caraṇa-karaṇa-jāyāmāyāvattiyaṁ dhammamāikkhiyaṁ.</s>
	    </p>
	    <p>
	      <s>taē ṇaṁ samaṇē bhagavaṁ mahāvīraṁ mēhaṁ kumāraṁ sayamēva pavvāvēi sayamēva āyāra jāva dhammamāikkhaï ēvaṁ dēvāṇuppiyā! gantavvaṁ ēvaṁ ciṭṭhiyavvaṁ ēvaṁ nisīyavvaṁ ēvaṁ tuyaṭṭiyavvaṁ ēvaṁ bhuñjiyavvaṁ ēvaṁ bhāsiyavvaṁ ēvaṁ uṭṭhāē uṭṭhāya pāṇēhiṁ bhūēhiṁ jīvēhiṁ sattēhiṁ sañjamēṇaṁ sañjamiyavvaṁ assiṁ ca ṇaṁ aṭṭhē nō pamāēyavvaṁ, taē ṇaṁ sē mēhē kumārē samaṇassa bhagavaō mahāvīrassa antiē imaṁ ēyārūvaṁ dhammiyaṁ uvaēsaṁ sammaṁ paḍivajjaï-tamāṇāē taha gacchaï taha ciṭṭhaï taha nisīyaï taha tuyaṭṭaï taha bhuñjaï taha bhāsaï taha uṭṭhāē uṭṭhāya pāṇēhiṁ bhūēhiṁ jīvēhiṁ sattēhiṁ sañjamēṇaṁ sañjamaï.</s>
	    </p>
	  </div>
	  <div type="section" n="36">
	    <p>
	      <s>jaddivasaṁ ca ṇaṁ mēhē kumārē muṇḍē bhavittā agārāō aṇagāriyaṁ pavvaïē tassa ṇaṁ divassa paccāvaraṇhakālasamaṁyasi samaṇāṇaṁ nigganthāṇaṁ ahārāiṇiyāē sējjā-santhāraēsu vibhajjamāṇēsu mēhakumārassa dāramūlē sējjā-santhāraē jāē yāvi hōtthā, taē ṇaṁ samaṇā nigganthā puvvarattāvarattakālasamayaṁsi vāyaṇāē pucchaṇāē pariyaṭṭaṇāē dhammāṇujōgacintāē ya uccārassa vā pāsavaṇassa vā aïgacchamāṇā ya niggacchamāṇā ya appēgaïyā mēhaṁ kumāraṁ itthēhiṁ saṅghaṭṭēnti ēvaṁ pāēhiṁ sīsē pōṭṭē kāyaṁsi appēgaïyā ōlaṇḍēnti appēgaïyā pōlaṇḍēnti appēgaïyā pāya-raya-rēṇu-guṇḍiyaṁ karēnti, ēmahāliyaṁ ca rayaṇiṁ mēhē kumārē nō sañcāēi khaṇamavi acchiṁ nimīlittaē.</s>
	    </p>
	    <p>
	      <s>taē ṇaṁ tassa mēhassa kumārassa ayamēyārūvē ajjhatthiē jāva samuppajjitthā — ēvaṁ khalu ahaṁ sēṇiyassa raṇṇō puttē dhāriṇīē dēvīē attaē mēhē jāva savaṇayāē taṁ jayā ṇaṁ ahaṁ agāramajjhē vasāmi tayā ṇaṁ mama samaṇā nigganthā āḍhāyanti pariyāṇanti sakkārēnti sammāṇēnti aṭṭhāiṁ hēūiṁ pāsiṇāiṁ kāraṇāiṁ vāgaraṇāiṁ āikkhanti iṭṭhāhiṁ kantāhiṁ vaggūhiṁ ālavēnti saṁlavēnti, jappabhiiṁ ca ṇaṁ ahaṁ muṇḍē bhavittā agārāō aṇagāriyaṁ pavvaïē tappabhiiṁ ca ṇaṁ mamaṁ samaṇā nigganthā nō āḍhāyanti jāva saṁlavanti, aduttaraṁ ca ṇaṁ mamaṁ samaṇā nigganthā rāō puvvarattāvarattakālasamayaṁsi vāyaṇāē pucchaṇāē jāva ēmahāliyaṁ ca ṇaṁ rattiṁ nō sañcāēmi acchiṁ nimillāvēttaē, taṁ sēyaṁ khalu majjhaṁ kallaṁ pāuppabhāyāē rayaṇīē jāva tēyasā jalantē samaṇaṁ bhagavaṁ mahāvīrē āpucchittā puṇaravi agāramajjhē vasittaē tti kaṭṭu ēvaṁ sampēhēi sampēhēttā aṭṭa-vasaṭṭa-māṇasagaē nirayapaḍirūviyaṁ ca ṇaṁ taṁ rayaṇiṁ khavēi khavēttā kallaṁ pāuppabhāyāē suvimalāē rayaṇīē jāva tēyasā jalantē jēṇēva samaṇē bhagavaṁ mahāvīrē tēṇēva uvāgacchaï uvāgacchitā samaṇaṁ bhagavaṁ mahāvīraṁ tikkhuttō āyāhiṇaṁ-payāhiṇaṁ karēi karēttā vandaï namaṁsaï jāva pajjuvāsaï.</s>
	    </p>
	  </div>
	  <div type="section" n="37">
	    <p>
	      <s>taē ṇaṁ mēhā i samaṇē bhagavaṁ mahāvīrē mēhaṁ kumāraṁ ēvaṁ vayāsī — sē nūṇaṁ tumaṁ mēhā rāō puvvarattāvarattakālasamayaṁsi samaṇēhiṁ nigganthēhiṁ vāyaṇāē pucchaṇāē jāva ēmahāliyaṁ ca ṇaṁ rāiṁ tumaṁ nō sañcāēsi muhattamavi acchiṁ nimillāvēttaē taē ṇaṁ tujjha mēhā imēyārūvē ajjhatthiē jāva samuppajjitthā — jayā ṇaṁ ahaṁ agāramajjhāvasāmi tayā ṇaṁ mamaṁ samaṇā nigganthā āḍhāyanti jāva pariyāṇanti, jappabhiiṁ ca ṇaṁ muṇḍē bhavittā agārāō aṇagāriyaṁ pavvayāmi tappabhiiṁ ca ṇaṁ mamaṁ samaṇā nigganthā nō āḍhāyanti jāva nō pariyāṇanti aduttaraṁ ca ṇaṁ mamaṁ samaṇā nigganthā rāō appēgaïyā vāyaṇāē jāva pāya-raya-rēṇu-guṇḍiyaṁ karēnti, taṁ sēyaṁ khalu mama kallaṁ pāuppabhāyāē jāva samaṇaṁ bhagavaṁ mahāvīraṁ āpucchittā puṇaravi agāramajjhē āvasittaē tti kaṭṭu ēvaṁ sampēhēsi sampēhēttā aṭṭa-duhaṭṭa-vasaṭṭa-māṇasagaē jāva rayaṇiṁ khavēsiṁ khavēttā jēṇāmēva ahaṁ tēṇāmēva havvamāgaē? sē nūṇaṁ mēhā ēsa atthē samatthē?, hantā atthē samatthē.</s>
	    </p>
	    <p>
	      <s>ēvaṁ khalu mēhā! tumaṁ iō taccē aīē bhavaggahaṇē vēyaḍḍhagiripāyamūlē vaṇayarēhiṁ nivvattiyanāma-dhējjē sēē saṅkha-ujjala-vimala-nimmala-dahighaṇa-gōkhīra-phēṇa-rayaṇiyarappayāsē sattussēhē navāyaē dasapariṇāhē sattaṅgapaïṭṭhiē sōma-sammiē surūvē puraō udaggē samūsiyasirē suhāsaṇē piṭṭhaō varāhē aïyākucchī acchiddakucchī alambakucchī palambalaṁvōdarāhakarē dhaṇupaṭṭhāgiti-visiṭṭhapuṭṭhē allīṇa-pamāṇajutta-vaṭṭiya-pīvara-gattāvarē allīṇa-pamāṇajuttapucchē paḍipunna-sucārukumacalaṇē paṇḍura-suvisuddha-niddha-niruvahaya-viṁsatinahē chaddantē sumēruppabhē nāmaṁ hatthirāyā hōtthā tattha ṇaṁ tumaṁ mēhā bahūhiṁ hatthīhi ya hatthiṇiyāhi ya lōṭṭaēhi ya lōṭṭiyāhi ya kalabhēhi ya kalabhiyāhi ya saddhiṁ samparivuḍē hatthisahassanāyaē dēsaē pāgaṭṭhī paṭṭhavaē jūhavaī vandaparivaḍḍhaē aṇṇēsiṁ ca bahūṇaṁ ēkallāṇaṁ hatthikalabhāṇaṁ āhēvaccaṁ jāva viharasi.</s>
	    </p>
	    <p>
	      <s>taē ṇaṁ tumaṁ mēhā! niccappamattē saïṁ palaliē kandapparaī mōhaṇasīlē avitaṇhē kāmabhōgatisiē bahūhiṁ hatthīhi ya jāva samparivuḍē vēyaḍḍhagiripāyamūlē girīsu ya darīsu ya kuharēsu ya kandarāsu ya ujjharēsu ya nijjharēsu ya viyaraēsu ya gaḍḍāsu ya pallalēsu ya cillalēsu ya kaḍagēsu ya kaḍayapallalēsu ya taḍīsu ya viyaḍīsu ya ṭaṅkēsu ya kūḍēsu ya siharēsu ya pabbhārēsu ya mañcēsu ya mālēsu ya kāṇaṇēsu ya vaṇēsu ya vaṇasaṇḍēsu ya vaṇarāīsu ya nadīsu ya nadīkacchēsu ya jahēsu ya saṅgamēsu ya vāvīsu ya pōkkharaṇīsu ya dīhiyāsu ya guñjāliyāsu ya sarēsu ya sarapantiyāsu ya sarapantiyāsu ya vaṇayarēhiṁ dinnaviyārē bahūhiṁ hatthīhi ya jāva saddhiṁ ya samparivuḍē bahuvihatarupallava-paürapāṇiyataṇē nibbhaē niruvviggē suhaṁsuhēṇaṁ viharisa taē ṇaṁ tumaṁ mēhā-aṇṇayā kayāī pāusa-varisāratta-sarada-hēmanta-vasantēsu kamēṇa pañcasu uūsu samaïkkantēsu gimhakālasamayaṁsi jēṭṭhāmūlē māsē pāyavaghaṁsasamuṭṭhiēṇaṁ sukkataṇa-patta-kayavara māruya-sañjōgadī-viēṇaṁ mahābhayaṅkarēṇaṁ huyabahēṇaṁ vaṇadava-jāla-sampalittēsu vaṇantēsu dhūmāulāsu disāsu mahāvāya-vēgēṇaṁ saṅghaṭṭiēsu chiṇṇajālēsu āvayamāṇēsu pōllarukkhēsu antō-antō jhiyāyamāṇēsu maya-kuhiya-viṇaṭṭha-kimiya-kaddama-naīviyaragajjhīṇapāṇīyantēsu vaṇantēsu bhiṅgāraka dīṇakandiyaravēsu kharapharusa-aṇiṭṭha-riṭṭha-vāhitta-viddumaggasu dumēsu tamhāvasamukkapakkha-pāyaḍiyajibbhatāluya-asampuḍiyatuṇḍapakkhisaṅghēsu sasantēsu gimhumha uṇhavāya-kharapharusacaṇḍamāruya-sukkataṇapattakayavaravāuli-bhamantadittasambhantasāvayāula-migataṇhābaddha-cindhapaṭṭēsu girivarēsu saṁvaṭṭaïēsu tatthamiya-sasaya-sarīsivēsu avadāliyavayaṇavivara-nillāliyaggajīhē mahantatumbaïya-punnakaṇṇē saṅkuciya thōra-pīva-rakarē-ūsiya-naṅgūlē pīṇāiya-virasaraḍiya-saddēṇaṁ phōḍayantēva ambaratalaṁ pāyadaddaraēṇaṁ kampayantēva mēiṇitalaṁ viṇimmuyamāṇē ya sīyaraṁ savvaō samantā valliviyāṇāiṁ chindamāṇē rukkhasahassāiṁ tattha subahūṇi nōllayantē viṇaṭṭharaṭṭhēvva naravarindē vāyāiddhēvva pōē maṇḍalavāēvva paribbhamantē abhikkhaṇaṁ-abhikkhaṇaṁ liṇḍaniyaraṁ pamuñcamāṇē-pamuñcamāṇē bahūhiṁ hatthīhiṁ ya jāva saddhiṁ disōdisiṁ vippalāitthā.</s>
	    </p>
	    <p>
	      <s>tattha ṇaṁ tumaṁ mēhā! juṇṇē jarā-jajjariya-dēhē āurē jhañjhiē pivāsiē dubbalē kilantē naṭṭhasuiē mūḍhadisāē sayāō jūhāō vippahūṇē vaṇadavajālāparaddhē uṇhēṇa ya taṇhāē ya chuhāē ya parabbhāhaē samāṇē bhīē tatthē tasiē uvviggē sañjāyabhaē savavāō samantā ādhāvamāṇē paridhāvamāṇēēgaṁ ca ṇaṁ mahaṁ saraṁ appōdagaṁ paṅkabahulaṁ atitthēṇaṁ pāṇiyapāē ōiṇṇē, tattha ṇaṁ tumaṁ mēhā! tīramaïgaē pāṇiyaṁ asampattaantarā cēva sēyaṁsi visaṇṇē tattha ṇaṁ tumaṁ mēhā pāṇiyaṁ pāissāmi tti kaṭṭu hatthaṁ pasārēsi sē vi ya tē hatthē udagaṁ na pāvaï, taē ṇaṁ tumaṁ mēhā puṇaravi kāyaṁ paccuddharissāmi tti kaṭṭu baliyatarāyaṁ paṅkaṁsi khuttē taē ṇaṁ tumaṁ mēhā aṇṇayā kayāi ēgē ciranijjūḍhaē gayavarajuvāṇaē sagāō jūhāō kara caraṇa-danta-musalappahārēhiṁ vipparaddhē samāṇē taṁ cēva mahaddahaṁ pāṇīyapāē samōyaraï taē ṇaṁ sē kalabhaē tumaṁ pāsaï pāsittā taṁ puvvavēraṁ sumaraï sumarittā āsurattē ruṭṭhē kuviē caṇḍikkiē misimisēmāṇē jēṇēva tumaṁ tēṇēva uvāgacchaï uvāgacchittā tumaṁ tikkhēhiṁ dantamusalēhiṁ tikkhuttō piṭṭhaō uṭṭhubhaï uṭṭhubhittā puvvaṁ vēraṁ nijjāēi nijjāēttā haṭṭhatuṭṭhē pāṇīyaṁ pibaï pibittā jāmēva disiṁ paübbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ tava mēhā sarīragaṁsi vēyaṇā pāubbhavitthā-ujjalā viulā kakkhaḍā [pagāḍhā caṇḍā dukkhā] durahiyāsā pittajjaraparigayasarīrē dāhavakkanta yāvi viharitthā taē ṇaṁ tumaṁ mēhā taṁ ujjalaṁ jāva durahiyāsaṁ sattarāindiyaṁ vēyaṇaṁ vēdēsi savīsaṁ vāsasayaṁ paramāuyaṁ pālaïttā aṭṭa-duhaṭṭa-vasaṭṭē kālamāsē kālaṁ kiccā ihēva jambuddīvē dīvē bhārahē vāsē dāhiṇaḍḍhabharahē gaṅgāē mahānaīē dāhiṇē kūlē viñjhagiripāyamūlē ēgēṇaṁ mattavaragandhahatthiṇā ēgāē gayavarakarēṇūē kucchiṁsi gayakalabhaē jaṇiē, taē ṇaṁ sā gayakalabhiyā navaṇhaṁ māsāṇaṁ vasantamāsaṁsi tumaṁ payāyā, taē ṇaṁ tumaṁ mēhā gabbhavāsāō vippamukkē samāṇē gayakalabhaē yāvi hōtthā, rattuppala-parattasūmālaē jāsumaṇārattapāliyattaya-lakkhārasa-sarasakuṁ-kuma-sañjhabbharāgavaṇṇē iṭṭhē niyagassa jūhavaïṇō gaṇiyāra-kaṇēru-kōttha-hatthī aṇēgahatthisayasamparivuḍē rammēsu girikānanēsu suhaṁsuhēṇaṁ viharasi.</s>
	    </p>
	    <p>
	      <s>taē ṇaṁ tumaṁ mēhā ummukkabālabhāvē jōvvaṇagamaṇupapattē jūhavaïṇā kāladhammuṇā sañjuttēṇaṁ taṁ jūhaṁ sayamēva paḍivajjasi taē ṇaṁ tumaṁ mēhā vaṇayarēhiṁ nivvattiyanāmadhējjē jāva caüdantē mēruppabhē hatthirayaṇē hōtthā, tattha ṇaṁ tumaṁ mēhā sattaṅga païṭṭhiē tahēva jāva paḍirūvē, tattha ṇaṁ tumaṁ mēhā! sattasaïyassa jūhassa āhēvaccaṁ jāva abhiramētthā.</s>
	    </p>
	    <p>
	      <s>taē ṇaṁ tuma mēhā aṇṇayā kayāi gimhakālasamayaṁsi jēṭṭhāmūlē vaṇadava-jālā-palittēsu vaṇantēsu sudhūmāulāsu disāsu jāva maṇḍalavāēvva paribbhamantē bhīē tatthē [tasiē uvviggē] sañjāyabhaē bahūhiṁ hatthīhi ya jāva kalabhiyāhi ya saddhiṁ samparivuḍē savvaō samantā disōdisiṁ vippalāitthā, taē ṇaṁ tava mēhā taṁ vaṇadavaṁ pāsittā ayēmāyērūvē ajjhatthiē jāva samuppajjitthā — kahi ṇaṁ mannē maē ayamēyārūvē aggisambhamē anūbhūyapuvvē?.</s>
	    </p>
	    <p>
	      <s>taē ṇaṁ tava mēhā lēssāhiṁ visujjhamāṇīhiṁ ajjhavasāṇēṇaṁ sōhaṇēṇaṁ subhēṇaṁ pariṇāmēṇaṁ tayāvaraṇijjāṇaṁ kammāṇaṁ khaōvasamēṇaṁ īhā-pūha-maggaṇa-gavēsaṇaṁ karēmāṇassa sannipuvvē jāīsaraṇē samuppajjitthā taē ṇaṁ tumaṁ mēhā ēyamaṭṭhaṁ sammaṁ abhisamēsi-ēvaṁ khalu mayā aīē dōccē bhavaggahaṇē ihēva jambuddīvē dīvē bhārahē vāsē vēyaḍḍhagiripāyamūlē jāva sumēruppabhē nāma hatthirāyā hōtthā tattha ṇaṁ mayā ayamēvārūvē aggisambhamē samaṇubhūē taē ṇaṁ tumaṁ mēhā tassēva divasassa paccāvaraṇhakālasamayaṁsi niyaēṇaṁ jūhēṇaṁ saddhiṁ samaṇṇāgaē yāvi hōtthā taē ṇaṁ tumaṁ mēhā sattussēhē jāva sannijāīsaraṇē caüdantē mēruppabhē nāmaṁ hatthi hōtthā taē ṇaṁ tujjhaṁ mēhā ayamēyārūvē ajjhatthiē jāva samuppajjitthā — sēyaṁ khalu mama iyāṇiṁ gaṅgāē mahānaīē dāhiṇillaṁsi kūlaṁsi viñjhagiripāyamūlē davaggisantāṇakāraṇaṭṭhā saēṇaṁ jūhēṇaṁ mahaïmahālayaṁ maṇḍalaṁ ghāittaē tti kaṭṭu ēvaṁ sampēhēttā suhaṁsēhēṇaṁ viharasi.</s>
	    </p>
	    <p>
	      <s>taē ṇaṁ tumaṁ mēhā annayā kayāi paḍhamapāusaṁsi mahāvuṭṭhikāyaṁsi sannivayaṁsi gaṅgāē mahānaīē adūrasāmantē bahūhiṁ hatthīhi ya jāva kalabhiyāhi ya sattahi ya hatthisaēhiṁ samparivuḍē ēgaṁ mahaṁ jōyaṇaparimaṇḍalaṁmahaïmahālayaṁ maṇḍalaṁ ghāēsi-jaṁ tattha taṇaṁ vā pattaṁ vā kaṭṭhaṁ vā kaṇṭaē vā layā vā vallī vā khāṇuṁ vā rukkhē vā khuvē vā taṁ savvaṁ tikkhutō āhuṇiya-āhuṇiya pāēṇaṁ uṭṭhavēsi hattēṇaṁ giṇhasi ēgantē ēḍēsi taē ṇaṁ tumaṁ mēhā tassēva maṇḍalassa adūrasāmanta gaṅgā mahānaïē dāhiṇillē kūlē viñjhagiripāyamūlē girīsu ya jāva suhaṁsuhēṇaṁ viharasi.</s>
	    </p>
	    <p>
	      <s>taē ṇaṁ tumaṁ mēhā aṇṇayā kayāi majjhimaē-varisārattaṁsi mahāvuṭṭhikāyaṁsi sannivaïyaṁsi jēṇēva sē maṇḍalē tēṇēva uvāgacchasi uvāgacchittā dōccaṁ pi maṇḍalaghāyaṁ karēsi ēvaṁ-carimavarisārattaṁsi mahāvuṭṭhikāyaṁsi sannivayamāṇaṁsi jēṇēva sē maṇḍalē tēṇēva uvāgacchasi uvāgacchittā taccaṁ pi maṇḍalaghāyaṁ karēsi jāva suhaṁsuhēṇaṁ viharasi.</s>
	    </p>
	    <p>
	      <s>taē ṇaṁ tumaṁ mēhā aṇṇayā kayāi kamēṇaṁ pañcasu uūsu samayaïkkantēsu gimhakālasamayaṁsi jēṭṭhāmūlē māsē pāyava-ghaṁsasamuṭṭhiēṇaṁ jāva saṁvaṭṭhaïēsu miyapasupaṅkhisarīsivēsu disōdisiṁ vippalāyamāṇēsu tēhiṁ bahūhiṁ itthīhi ya saddhiṁ jēṇēva sē maṇḍalē tēṇēva pahārēttha gamaṇāē tattha ṇaṁ aṇṇē bahavē sīhā ya vagdhā ya vigā ya dīviyā ya acchā ya taracchā ya parāsarā ya siyālā ya virālā ya suṇahā ya kōlā ya sasā ya kōkantiyā ya ciccā ya cillalā ya puvvapaviṭṭhā aggibhayavidduyā ēgayaō biladhammēṇaṁ ciṭṭhanti.</s>
	    </p>
	    <p>
	      <s>taē ṇaṁ tumaṁ mēhā jēṇēva sē maṇḍalē tēṇēva uvāgacchasi uvāgacchittā tēhiṁ bahūhiṁ sīhēhi ya jāva cillalēhi ya ēgayaō biladhammēṇaṁ ciṭṭhasi taē ṇaṁ tumē mēhā pāēṇaṁ gahattaṁ kaṇḍūissāmī ti kaṭṭu pāē ukkhittē taṁsiṁ ca ṇaṁ antaraṁsi aṇṇēhiṁ balavantēhiṁ sattēhiṁ paṇōlijjamāṇē-paṇōlijjamāṇē sasaē anuppaviṭṭhē taē ṇaṁ tumē mēhā gāyaṁ kaṇḍūittā puṇaravi pāyaṁ paḍinikkhēvissāmi tti kaṭṭu taṁ sasayaṁ anupaviṭṭhaṁ pāsasi pāsittā pāṇāṇukampayāē bhūyāṇukampayāē jīvāṇukampayāē sattāṇukampayāē sē pāē antarā cēva sandhāriē nō cēva ṇaṁ nikkhittē  taē ṇaṁ tumaṁ mēhā tāē pāṇāṇukampayāē jāva sattāṇukampayāē saṁsārē parittīkaē māṇussāuē nibaddhē taē ṇaṁ sē vaṇadavē aḍḍhāijjāiṁ rāindiyāiṁ taṁ vaṇaṁ jhāmēi jhāmēttā niṭṭhiēuvaraē uvasantē vijjhāē yāvi hōtthā.</s>
	    </p>
	    <p>
	      <s>taē ṇaṁ tē bahavē sīhā ya jāva cillalā ya taṁ vaṇadavaṁ niṭṭhiyaṁ [uvarayaṁ uvasantaṁ] vijjhāyaṁ pāsanti pāsittā aggibhayavippamukkā taṇhāē ya chuhāē ya parabbhāhayā samāṇā taō maṇḍalāō paḍinikkha-manti paḍinikkhamittā savvaō samantā vippasaritthā taē ṇaṁ tē bahavē hatthī jāva chuhāē ya parabbhāhayā samāṇā taō maṇḍalāō paḍinikkhamanti paḍinikkhamittā disadisiṁ vippasaritthā taē ṇaṁ tumaṁ mēhā juṇṇē jarā-jajjariya-dēhē siḍhila-valitaya-piṇiddhagattē dubbalē kilantē jañjiē pivāsiē atthāmē abalē aparakkamē ṭhāṇukaḍē vēgēṇaṁ vippasarissāmi tti kaṭṭu pāē pasārēmāṇē vijjuhaē viva rayaṇagiri-pabbhārē dharaṇitalaṁsi savvaṅgēhiṁ saṇṇiṁvaïē, taē ṇaṁ tava mēhā! sarīragaṁsi vēyaṇā pā-ubbhūyā-ujjalā jāva dāhavakkantīē yāvi viharasi, taē ṇaṁ tumaṁ mēhā! taṁ ujjalaṁ jāva durahiyāsaṁ tiṇṇi rāindiyāiṁ vēyaṇaṁ vēēmāṇē viharittā ēgaṁ vāsasayaṁ paramāuṁ pālaïttā ihēva jambuddīvē dīvē bhāraha vāsē rāyagihē nayarē sēṇiyassa raṇṇō dhāriṇīē dēvīē kucchiṁsi kumārattāē paccāyāē.</s>
	    </p>
	  </div>
	  <div type="section" n="38">
	    <p>
	      <s>taē ṇaṁ tumaṁ mēhā āṇupuvvēṇaṁ gabbhavāsāō nikkhantē samāṇē ummukkabālabhāvē jōvvaṇagamaṇuppattē mama antiē muṇḍē bhavittā agārāō aṇagāriyaṁ pavvaïē taṁ jaï tāva tumē mēhā tirikkhajōṇiyabhāvamuvagaēṇaṁ apaḍiladdha-sammattarayaṇalambhēṇaṁ sē pāē pāṇāṇukampayāē jāva sattāṇukampayāē antarā cēva sandhāriē nō cēva ṇaṁ nikkhittē kimaṅga puṇa tumaṁ mēhā! iyāṇi vipulakulasamubbhavē ṇaṁ niruvahayasarīra-dantaladdhapañcidiē ṇaṁ ēvaṁ uṭṭhāṇa-bala-vīriya-purisagāra-parakkamasañjuttē ṇaṁ mama antiē muṇḍē bhavittā agārāō aṇagāriyaṁ pavvaïē samāṇē samaṇāṇaṁ nigganthāṇaṁ rāō puvvarattāvarattakālasamayaṁsi vāyaṇāē jāva dhammaṇuōgacintāē ya uccārassa vā pāsavaṇassa vā aïgacchāmāṇāṇa ya niggacchamāṇāṇa ya hatthasaṅghaṭṭaṇāṇi ya pāyasaṅghaṭṭaṇāṇi ya jāva raya-rēṇu-guṇḍaṇāṇi ya nō sammaṁ sahasi khamasi titikkhasi ahiyāsēsi? taē ṇaṁ tassa mēhassa aṇagārassa samaṇassa bhagavaō mahāvīrassa antiē ēyamaṭṭhaṁ sōccā nisamma subhēhiṁ pariṇāmēhiṁ pasatthēhiṁ ajjhavasāṇēhiṁ lēsāhiṁ visujjhamāṇīhiṁ tayāvaraṇijjāṇaṁ kammāṇaṁ khaōva-samēṇaṁ īhāpūha-maggaṇa-gavēsaṇaṁ karēmāṇassa saṇṇipuvvē jāīsaraṇē samuppannē ēyamaṭṭhaṁ sammaṁ abhisamēi.</s>
	      <s>taē ṇaṁ sē mēhē kumārē samaṇēṇaṁ bhagavayā mahāvīrēṇaṁ sambhāriyapuvvabhavē duguṇāṇīyasaṁvēgē āṇanda-aṁsupunnamuhē harisavasa-visappamāṇa hiyaē dhārāhayakalambakaṁ piva samūsasiyarōmakūvē samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — ajjappabhittī ṇaṁ bhantē mama dō acchīṇi mōttūṇaṁ avasēsē kāē samaṇāṇaṁ nigganthāṇaṁ nisaṭṭhē tti kaṭṭu puṇaravi samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — icchāmi ṇaṁ bhantē iyāṇiṁ dōccampi sayamēva pavvāviyaṁ sayamēva muṇḍāviyaṁ sayamēva sēhāviyaṁ sayamēva sikkhāviyaṁ sayamēva āyāra-gōyaraṁ jāyāmāyāvattiyaṁ dhammamāikkhiyaṁ.</s>
	    </p>
	    <p>
	      <s>taē ṇaṁ samaṇē bhagavaṁ mahāvīrē mēhaṁ kumāraṁ sayamēva pavvāvēiṁ jāva karaṇajāyāmāyāvattiyaṁ dhammamāikkhaï- ēvaṁ dēvāṇuppiyā gantavvaṁ ēvaṁ ciṭṭhiyavvaṁ ēvaṁ nisīyavvaṁ ēvaṁ tuyaṭṭiyavvaṁ ēvaṁ bhuñjiyavvaṁ ēvaṁ bhāsiyavvaṁ ēvaṁ uṭṭhāē uṭṭhāya pāṇāṇaṁ bhūyāṇaṁ jīvāṇaṁ sattāṇaṁ sañjamēṇaṁ sañjamiyavvaṁ.</s>
	    </p>
	    <p>
	      <s>taē ṇaṁ sē mēhē samaṇassa bhagavaō mahāvīrassa ayamēyārūvaṁ dhammiyaṁ uvaēsaṁ sammaṁ paḍicchaï paḍicchittā taha gacchaï taha ciṭṭhaï jāva sañjamēṇaṁ sañjamaï, taē ṇaṁ sē mēhē aṇagārē jāē- iriyāsamiē0 aṇagāra-vaṇṇaō bhāṇiyavvō, taē ṇaṁ sē mēhē aṇagārē samaṇassa bhagavaō mahāvīrassa tahārūvāṇaṁ thērāṇaṁ antiē sāmāiyamāiyāiṁ ēkkārasa aṅgāiṁ ahijjaï ahijjittā bahūhiṁ chaṭṭhaṭṭhamadasama-duvālasēhiṁ māsaddhamāsakhamaṇēhiṁ appāṇaṁ bhāvēmāṇē viharaï, taē ṇaṁ samaṇē bhagavaṁ mahāvīrē rāyagihāō nayarāō gumasilāō cēiyāō paḍiṇikkhamaï paḍiṇikkhamittā bahiyā jaṇa-vayavihāraṁ viharaï.</s>
	    </p>
	  </div>
	  <div type="section" n="39">
	    <p>
	      <s>taē ṇaṁ sē mēhē aṇagārē aṇṇayā kayāi samaṇa bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — icchāmi ṇaṁ bhantē tubbhēhiṁ abbhaṇuṇṇāē samāṇē māsiyaṁ bhikkhupaḍimaṁ uvasampajjittā ṇaṁ viharittaē, ahāsuhaṁ dēvāṇuppiyā! mā paḍibandhaṁ karēhi, taē ṇaṁ sē mēhē aṇagārē samaṇēṇaṁ bhagavayā mahāvīrēṇaṁ abbhaṇuṇṇāē samāṇē māsiyaṁ bhikkhupaḍimaṁ uvasampajjittāṇaṁ viharaï māsiyaṁ bhikkhupaḍimaṁ ahāsuttaṁ ahākappaṁ ahāmaggaṁ sammaṁ kāēṇaṁ phāsēi pālēi sōbhēi tīrēi kiṭṭēi sammaṁ kāēṇaṁ phāsēttā pālēttā sōbhēttā tīrēttā kiṭṭēttā puṇaravi samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī—</s>
	    </p>
	    <p>
	      <s>icchāmi ṇaṁ bhantē tubbhēhiṁ abbhaṇuṇṇāē samāṇē dōmāsiyaṁ bhikkhupaḍimaṁ uvasampajjittā ṇaṁ viharittaē, ahāsuhaṁ dēvāṇuppiyā! mā paḍibandhaṁ karēha, jahā paḍhamē abhilāvō tahā dōccāē taccāē caütthāē pañcamāē chammāsiyāē sattamāsiyāē paḍhamasattarāindiyāē dōccasattarāindiyāē tacca sattarāindiyāē ahōrāiyāē ēgarāiyāē vi, taē ṇaṁ sē mēhē aṇagārē bārasa bhikkhupaḍimāō sammaṁ kāēṇaṁ phāsēttā pālēttā sōbhēttā tīrēttā kiṭṭēttā puṇaravi vandaï namaṁsaï vandittā namaṁsittā ēvaṁ vayāsī — icchāmi ṇaṁ bhantē tubbhēhiṁ abbhaṇuṇṇāē samāṇē guṇarayaṇasaṁvaccharaṁ tavōkammaṁ uvasampajjittā ṇaṁ viharittaē ahāsuhaṁ dēvāṇuppiyā mā paḍibandhaṁ karēha.</s>
	    </p>
	    <p>
	      <s>taē ṇaṁ sē mēhē aṇagārē paḍhamaṁ māsaṁ caütthaṁ-caütthēṇaṁ aṇikkhittēṇaṁ tavōkammēṇaṁ diyā ṭhāṇukkuḍuē sūrābhimuhē āyāvaṇabhūmīē āyāvēmāṇē rattiṁ vīrāsaṇēṇaṁ avāuḍaēṇaṁ dōccaṁ māsaṁ chaṭṭhaṁ-chaṭṭhēṇaṁ0 taccaṁ māsaṁ aṭṭhamaṁ-aṭṭhamēṇaṁ0 caütthaṁ māsaṁ dasamandasamēṇaṁ aṇikkhittēṇaṁ tavōkammēṇaṁ diyā ṭhāṇukkuḍuē sūrābhimuhē āyāvaṇabhūmīē āyāvēmāṇē rattiṁ vīrāsaṇēṇaṁ avāuḍaēṇaṁ pañcamaṁ māsaṁ duvālasamaṁ-duvālasamēṇaṁ aṇikkhittēṇaṁ tavōkammēṇaṁ diyā ṭhāṇukkuḍuē sūrābhimuhē āyāvaṇabhūmīē āyāvēmāṇē rattiṁ vīrāsaṇēṇaṁ avāḍaüēṇaṁ, ēvaṁ ēēṇaṁ abhilāvēṇaṁ chaṭṭhē cōddasamaṁ-cōddasamēṇaṁ sattamē sōlasamaṁ-sōlasamēṇaṁ aṭṭhamē aṭṭhārasamaṁ-aṭṭhārasamēṇaṁ navamē vīsaïmaṁ-vīsaïmēṇaṁ dasamē bāvīsaïmaṁ-bāvīsaïmēṇaṁ ēkkārasamē caüvvīsaïmaṁ-caüvvīsaïmēṇaṁ bārasamē chavvīsaïmaṁ-chavvīsaïmēṇaṁ tērasamē aṭṭāvīsaïmaṁ-aṭṭhāvīsaïmēṇaṁ cōddasamē tīsaïmaṁ-tīsaïmēṇaṁ pañcadasamē battīsaïmaṁ-battīsaïmēṇaṁ sōlamē caüttīsaïmaṁ-caüttīsaïmēṇaṁ-aṇikkhittēṇaṁ tavōkammēmaṁ diyā ṭhāṇukkuḍuē surābhimuhē āyāvaṇabhūmīē āyāvēmāṇē vīrāsaṇēṇaṁ avāuḍaēṇaṁ ya, taē ṇaṁ sē mēhē aṇagārē guṇarayasaṁvaccharaṁ tavōkammaṁ ahāsuttaṁ jāva sammaṁ kāēṇaṁ phāsēi pālēi sōbhēi tīrēi kiṭṭēi ahāsuttaṁ ahākappaṁ jāva kiṭṭēttā samaṇaṁ bhagavaṁ mahāvīraṁ vandaï namaṁsaï vandittā namaṁsittā bahūhiṁ chaṭṭhaṭṭhamadasama-duvālasēhiṁ māsaddhamāsakhamaṇēhiṁ vicittēhiṁ tavōkammēhiṁ appāṇaṁ bhāvēmāṇē viharaï.</s>
	    </p>
	  </div>
	  <div type="section" n="40">
	    <p>
	      <s>taē ṇaṁ sē mēhē aṇagārē tēṇaṁ ōrālēṇaṁ vipulēṇaṁ sassirīēṇaṁ payattēṇaṁ paggahiēṇaṁ kallāṇēṇaṁ sivēṇaṁ dhannēṇaṁ maṅgallēṇaṁ udaggēṇaṁ udārēṇaṁ uttamēṇaṁ mahāṇubhāvēṇaṁ tavōkammēṇaṁ sukkē lukkhē nimmaṁsē kiḍikiḍiyābhūē aṭṭhicammāvaṇaddhē kisē dhamaṇisantaē jāē yāvi hōtthā jīvañjīvēṇaṁ gacchaï jīvañjīvēṇaṁ ciṭṭhaï bhāsaṁ bhāsittā gilāi bhāsaṁ bhāsamāṇē gilāi bhāsaṁ bhāsissāmi tti gilāi sē jahānāmaēiṅgālasagaḍiyā i vā kaṭṭhasagaḍiyā i vā pattasagaḍiyā i vā tilaṇḍāsagaḍiyā i vā ēraṇḍasagaḍiyā i vā uṇhē dinnā sukkā samāṇī sasaddaṁ gacchaï sasaddaṁ ciṭṭhi ēvāmēva mēhē bhāsarāsiraparicchannē tavēṇaṁ tēēṇaṁ tavatēyasirīē aīva-aīva uvasōbhēmāṇē-uvasōbhēmāṇē ciṭṭhaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ samaṇē bhagavaṁ mahāvīrē āigarē titthagarē jāva puvvāṇupuvviṁ cara-māṇē gāmāṇugāmaṁ dūijjamāṇē suhaṁsuhēṇaṁ viharamāṇē jēṇāmēva rāyagihē nayarē jēṇāmavē guṇasilaē cēiē tēṇāmēva uvāgacchaï uvāgacchittā ahāpaḍirūvaṁ ggahaṁ ōgiṇhittā sañjamēṇaṁ tavasā appāṇaṁ bhāvēmāṇē viharaï.</s>
	    </p>
	    <p>
	      <s>taē ṇaṁ tassa mēhassa aṇagārassa rāō puvvarattāvarattakālasamayaṁsi dhammajāgariyaṁ jāgaramāṇassa ayamēyārūvē ajjhatthiē jāva samuppajjitthā — ēvaṁ khalu ahaṁ imēṇaṁ ōrālēṇaṁ tahēva jāva bhāsaṁ bhāsissāmi tti gilāṇi taṁ atthi tā mē uṭṭhāṇē kammē balē vīriē purisakāra-parakkamē saddhā-dhii-saṁvēgē taṁ jāva tā mē atthi uṭṭhāṇē kammē balē vīriē purisagāra parakkamē saddhā dhiī saṁvēgē jāva imē dhammāyariē dhammōvaēsaē samaṇē bhagavaṁ mahāvīrē jiṇē suhatthi viharaï tāva tā mē sēyaṁ kallaṁ pāuppabhāyāē rayaṇīē jāva uṭṭhiyaṁmi sūrē sahassarassiṁmi diṇayarē tēyasā jalantē samaṇaṁ bhagavaṁ mahāvīraṁ vandittā namaṁsittā samaṇēṇaṁ bhagavayā mahāvīrēṇaṁ abbhaṇuṇṇāyassa samāṇassa sayamēva pañca mahavvayāiṁ āruhittā gōyamādīē samaṇē nigganthē nigganthīō ya khāmēttā tahārūvēhiṁ kaḍāīhiṁ thērēhiṁ saddhiṁ viulaṁ pavvayaṁ saṇiyaṁ-saṇiyaṁ duruhittā sayamēva mēhaghaṇasaṇṇigāsaṁ puḍhavisilāpaṭṭayaṁ paḍilēhittā saṁlēhaṇā-jhūsaṇā-jhūsiyassa bhattapāṇa-paḍiyāikkhi-yassa pāōvagayassa kālaṁ aṇavakaṅkhamāṇassa viharittaē.</s>
	    </p>
	    <p>
	      <s>ēvaṁ sampēhēi sampēhēttā kallaṁ pāuppabhāyāē rayaṇīē jāva uṭṭhiyaṁmi sūrē sahassassiṁmi diṇayarē tēyasā jalantē jēṇēva samaṇē bhagavaṁ mahāvīrē tēṇēva uvāgacchaï uvāgacchittā samaṇaṁ bhagavaṁ mahāvīraṁ tikkhuttō āyāhiṇa-pāyāhiṇaṁ karēi karēttā vandaï namaṁsaï vandittā namaṁsittā naccāsaṇṇē nāidūrē sussūsamāṇē namaṁsamāṇē abhimuhē viṇaēṇaṁ pañjaliuḍē pajjuvāsaï mēhā i samaṇē bhagavaṁ mahāvīrē mēhaṁ aṇagāraṁ ēvaṁ vayāsī — sē nūṇaṁ tava mēhā rāō puvvarattāvarattakālasamayaṁsi dhammajāgariyaṁ jāgaramāṇassa ayamēyārūvē ajjhatthiē jāva saṅkappē samuppajjitthā — ēvaṁ khalu ahaṁ imēṇaṁ ōrālēṇaṁ tavōkammēṇaṁ sukkē jāva jēṇēva ihaṁ tēṇēva havvamāgaē sē nūṇaṁ mēhā aṭṭhē samaṭṭhē? hantā atthi, ahāsuhaṁ dēvāṇuppiyā mā paḍibandhaṁ karēhi.</s>
	    </p>
	    <p>
	      <s>taē ṇaṁ sē mēhē aṇagārē samaṇēṇaṁ bhagavayā mahāvīrēṇaṁ abbhaṇuṇṇāē samāṇē haṭṭhatuṭṭha-cittamāṇandiē jāva harisavasa-visappamāṇahiyaē uṭṭhē uṭṭhēi uṭṭhēttā samaṇaṁ bhagavaṁ mahāvīraṁ tikkhuttō āyāhiṇa-payāhiṇaṁ karēi karētā vandaï namaṁsaï vandittā namaṁsittā sayamēva pañca mahavvayāiṁ āruhēi āruhēttā gōyamādīē samaṇē nigganthē nigganthīō ya khāmēi khāmēttā tahārūvēhiṁ kaḍādīhiṁ thērēhiṁ saddhiṁ vipulaṁ pavvayaṁ saṇiyaṁ-saṇiyaṁ duruhaï duruhittā sayamēva mēhaghaṇaṁsaṇṇigāsaṁ puḍhavisilāpaṭṭayaṁ paḍilēhēi paḍilēhēttā uccārapāsavaṇabhūmiṁ paḍilēhaï paḍilēhēttā dabbhasantharāgaṁ santharaï santharittā dabbhasanthāragaṁ duruhaï duruhittā puratthābhimuhē sampaliyaṅkanisaṇṇē karayalapariggahiyaṁ sirasāvattaṁ matthaē añjaliṁ kaṭṭu ēvaṁ vayāsī — </s>
	    </p>
	    <p>
	      <s>namōtthu ṇaṁ arahantāṇaṁ jāva siddhigaïnāmadhējjaṁ ṭhāṇaṁ sampattāṇaṁ, namōtthu ṇaṁ samaṇassa jāva siddhigaïnāmadhējjaṁ ṭhāṇaṁ sampāviukāmassa mama dhammāyariyassa vandāmi ṇaṁ bhagavantaṁ tatthagayaṁ ihagaē pāsaü mē bhagavaṁ tatthaghaē ihagayaṁ ti kaṭṭu vandaï namaṁsaï vandittā namaṁsittā ēvaṁ vayāsī — puvviṁ pi ya ṇaṁ maē samaṇassa bhagavaō mahāvīrassa antiē savvē pāṇāivāē paccakkhāē musāvaē adinnādāṇē mēhuṇē pariggahē kōhē māṇē māyā lōhē pējjē dōsē kalahē abbhakkhāṇē pēsunnē paraparivāē araïraī māyāmōsē micchādaṁsaṇasallē paccakkhāē.</s>
	      <s>iyāṇiṁ pi ṇaṁ ahaṁ tassēva antiē savvaṁ pāṇāivāyaṁ paccakkhāmi jāva micchadaṁsaṇasallaṁ paccakkhāmi savvaṁ asaṇa-pāṇa-khāima-sāimaṁ caüvvihampi āhāraṁ paccakkhāmi jāvajjīvāē jampi ya imaṁ sarīraṁ iṭṭhaṁ kantaṁ piyaṁ jāva vivihā rōgāyaṅkā parīsahōvasaggā phusantīti kaṭṭu ēyaṁ pi ya ṇaṁ caramēhiṁ ūsāsa-nīsāsēhiṁ vōsirāmi tti kaṭuṭ saṁlēhaṇā-jhūsaṇā-jhūsiē bhattapāṇa-paḍiyāi-kkhiē pāōvagaē kālaṁ aṇavakaṅkhamāṇē viharaï.</s>
	    </p>
	    <p>
	      <s>taē ṇaṁ tē thērā bhagavantō mēhassa aṇagārassa agilāē vēyāvaḍiyaṁ karēnti taē ṇaṁ sē mēhē aṇagārē samaṇassa bhagavaō mahāvīrassa tahārūvāṇaṁ thērāṇaṁ antiē sāmāiyamāiyāiṁ ēkkārasaaṅgāiṁ ahijjittā bahupaḍipunnāiṁ duvālasa varisāiṁ sāmaṇṇapariyāgaṁ pāuṇittā māsiyāē saṁlēhaṇāē appāṇaṁ jhōsēttā saṭṭhiṁ bhattāiṁ aṇasaṇāē chēēttā ālōiya-paḍikkantē uddhiyasallē samāhipattē anupuvvēṇaṁ kālagaē.</s>
	    </p>
	    <p>
	      <s>taē ṇaṁ tē thērā bhagavantō mēhaṁ aṇagāraṁ anupuvvēṇaṁ kālagayaṁ pāsanti pāsittā parinivvāṇavattiyaṁ kāussaggaṁ karēnti karēttā mēhassa āyārabhaṇḍagaṁ gēṇhanti viulāō pavvayāō saṇiyaṁ-saṇiyaṁ paccōruhanti paccōruhittā jēṇāmēva guṇasilaē cēiē jēṇāmēva samaṇē bhagavaṁ mahāvarē tēṇāmēva uvāgacchanti uvāgacchittā samaṇaṁ bhagavaṁ mahāvīraṁ vandanti namaṁsanti vandittā namaṁsittā ēvaṁ vayāsī — ēvaṁ khalu dēvāṇuppiyāṇaṁ antēvāsī mēhē nāmaṁ aṇagārē pagaïbhaddaē jāva viṇīē sē ṇaṁ dēvāṇuppiēhiṁ abbhaṇuṇṇāē samāṇē gōyamāiē samaṇē nigganthē nigganthīō ya khāmēttā amhēhiṁ saddhiṁ vipulaṁ pavvayaṁ saṇiyaṁ-saṇiyaṁ duruhaï sayamēva mēghaghaṇasaṇṇigāsaṁ puḍhavisilaṁ paḍilēhēi paḍilēhittā bhattapāṇapaḍiyāikkhiē anupuvvēṇaṁ kālagaē, ēsa ṇaṁ dēvāṇuppiyā mēhassa aṇagārassa āyārabhaṇḍaē.</s>
	    </p>
	  </div>
	  <div type="section" n="41">
	    <p>
	      <s>bhantē tti bhagavaṁ gōyamē samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — ēvaṁ khalu dēvāṇuppiyāṇaṁ antēvāsī mēhē nāmaṁ aṇagārē sē ṇaṁ bhantē! mēhē aṇagārē kālamāsē kālaṁ kiccā kahiṁ gaē kahiṁ uvavaṇṇē? gōyamāi samaṇē bhagavaṁ mahāvīrē bhagavaṁ gōyamaṁ ēvaṁ vayāsī — ēvaṁ khalu gōyamā! mama antēvāsī mēhē nāmaṁ aṇagārē pagaïbhaddaē jāva viṇīē sē ṇaṁ tahārūvāṇaṁ thērāṇaṁ antiē sāmāiyamāiyāiṁ ēkkārasa aṅgāiṁ ahijjati ahijjittā bārasa bhikkhupaḍimāō guṇarayaṇa-saṁvaccharaṁ tavōkammaṁ kāēṇaṁ phāsēttā jāva kiṭṭēttā maē abbhaṇuṇṇāē samāṇē gōyamāi thērē khāmēttā tahārūvēhi jāva vipulaṁ pavvayaṁ saṇiyaṁ-saṇiyaṁ duruhittā dabbhanthāragaṁ santharittā dabbhasanthārōvagaē sayamēva pañcamahavvaē uccārēttā bārasa vāsāiṁ sāmaṇṇapariyāgaṁ pāuṇittā māsiyāē saṁlēhaṇāē appāṇaṁ jhūsittā saṭṭhiṁ bhattāiṁ aṇasaṇāē chēdēttā candima-sūra-gahagaṇa-nakkhatta-tārārūvāṇaṁ bahūiṁ jōyaṇāiṁ bahūiṁ jōyaṇasayāiṁ bahūiṁ jōyaṇasahassāiṁ bahūiṁ jōyaṇasayasahassāiṁ bahūō jōyaṇakōḍīō bahūō jōyaṇakōḍākōḍīō uḍḍhaṁ dūraṁ uppaïttā sōhammīsāṇa-saṇaṅkumāra-māhindabambha-lantaga-mahāsukka-sahassārāṇaya-pāṇayāraṇaccuē tiṇṇi ya aṭṭhārasuttarē gēvējjavimāṇavāsasaē vīīvaïttā vijaē mahāvimāṇē dēvattāē uvavaṇṇē tattha ṇaṁ atthēgaïyāṇaṁ dēvāṇaṁ tēttīsaṁ sāgarōvamāiṁ ṭhiī pannattā tattha ṇaṁ mēhassa vi dēvassa tēttīsaṁ sāgarōvamāiṁ ṭhiī, ēsa ṇaṁ bhantē mēhē dēvē tāō dēvalōyāō āukkhaēṇaṁ ṭhiikkhaēṇaṁ bhavakkhaēṇaṁ anantaraṁ cayaṁ caïttā kahiṁ gacchihii kahiṁ uvavajjihii? gōyamā! mahāvidēhē vāsē sijjhihii bujjhii muccihii parinivvāhii savvadukkhāṇamantaṁ kāhii, ēvaṁ khalu jambū samaṇēṇaṁ bhagavayā mahāvīrēṇaṁ āigarēṇaṁ titthagarēṇaṁ jāva siddhigaïnāmadhējjaṁ ṭhāṇaṁ sampattēṇaṁ appōpālambha-nimittaṁ paḍhamassa nāyajjhayaṇassa ayamaṭṭhē pannattē, tti bēmi.</s>
	    </p>
	  </div><!-- section !-->
	</div><!-- adhyayana 1 !-->
	<div type="adhyayana" n="2">
	  <div type="section" n="42">
	    <p>
	      <s>jaï ṇaṁ bhantē samaṇēṇaṁ bhagavayā mahāvīrēṇaṁ paḍhamassa nāyajjhayaṇassa ayamaṭṭhē pannattē bitiyassa ṇaṁ bhantē nāyajjhayaṇassa kē aṭṭhē pannattē? </s>
	    </p>
	    <p>
	      <s>ēvaṁ khalu jambū tēṇaṁ kālēṇaṁ tēṇaṁ samaēṇaṁ rāyagihē nāmaṁ nayarē hōtthā-vaṇṇaō, tassa ṇaṁ rāyagihassa nayarassa bahiyā uttarapuratthimē disībhāē guṇasilaē nāmaṁ cēiē hōtthā, vaṇṇaō tassa ṇaṁ guṇasilayassa cēiyassa adūrasāmantē ēttha ṇaṁ mahaṁ ēgaṁ jiṇṇujjāṇē yāvi hōtthā-viṇaṭṭhadēvaülē parisaḍiyatōraṇagharē nāṇāvahaguccha-gumma-layā-valli-vacchacchāiē aṇēga-vālasaya-saṅkaṇijjē yāvi hōtthā, tassa ṇaṁ jiṇṇujjāṇassa bahumajjhadēsabhāē ēttha ṇaṁ mahaṁ ēgē bhaggakūvē yāvi hōtthā, tassa ṇaṁ bhaggakūvassa adūrasāmantē ēttha ṇaṁ mahaṁ ēgē māluyākacchaē yāvi hōtthā, kiṇhē kiṇhōbhāsē jāva rammē mahāmēhaniurambabhūē bahūhiṁ rukkhēhi ya gucchēhi ya gummēhi ya layāhi ya vallīhi ya taṇēhi ya kusēhi ya khaṇṇuēhi ya sañchaṇṇē palicchaṇṇē antō jhusirē bāhiṁ gambhīrē aṇēga-vālasaya-saṅkaṇijjē yāvi hōtthā.</s>
	    </p>
	  </div>
	  <div type="section" n="43">
	    <p>
	      <s>tattha ṇaṁ rāyagihē nayarē dhaṇē nāmaṁ satthavāhē-aḍḍhē dittē jāva viula-bhattapāṇē, tassa ṇaṁ dhaṇassa satthavāhassa bhaddā nāmaṁ bhāriyā hōtthā-sukumālapāṇipāyā ahīṇapaḍipunna-pañcidiyasarīrā lakkhaṇa-vañjaṇa-guṇōvavēyā māṇummāṇa-ppamāṇa-paḍipunna-sujāya-savvaṅgasundaraṅgī sasisōmāgāra-kanta-piyadaṁsaṇā surūvā karayala-parimiya-tivaliya-valiyamajjhā kuṇḍulullihiyagaṇḍalēhā kōmui-rayaṇiyara-paḍipunna-sōmavayaṇā siṅgārāgāra-cāruvēsā jāva paḍirūvā vañjhā aviyāurī jāṇukōpparamāyā yāvi hōtthā.</s>
	    </p>
	  </div>
	  <div type="section" n="44">
	    <p>
	      <s>tassa ṇaṁ dhaṇassa satthavāhassa panthaē nāmaṁ dāsacēḍē hōtthā, savvaṅgasundaraṅgē maṁsōvaciē bālakīlāvaṇakusalē yāvi hōtthā taē ṇaṁ sē dhaṇē satthavāhē rāyagihē nayarē bahūṇaṁ nagara-nigama-sēṭṭhi-satthavāhāṇaṁ aṭṭhārasaṇha ya sēṇippasēṇīṇaṁ bahūsu kajjēsu ya mantēsu ya jāva cakkhubhūē yāvi hōtthā niyagassa vi ya ṇaṁ kuḍumbassa bahūsu kajjēsu ya jāva cakkhubhūē yāvī hōtthā.</s>
	    </p>
	  </div>
	  <div type="section" n="45">
	    <p>
	      <s>tattha ṇaṁ rāyagihē nayarē vijaē nāma takkarē hōtthā- pāvē caṇḍāla rūvē bhīmatararudda kammē ārusiya-ditta-rattanayaṇē kharapharusa-mahalla-vigaya-bhacchadāḍhiē asumpuḍiyaüṭṭhē uddhaya-païṇṇa-lambatamuddhaē bhamara-rāhuvaṇṇaṁ niraṇukkōsē niraṇutāvē dāruṇē païbhaē saṁsaïē niraṇuṅkapē ahīva ēgantadiṭṭhīē khurēva ēgantadhārāē giddhēva āmisatallicchē aggimiva savvabhakkhī jalamiva savvaggāhī ukkañcaṇa-vañcaṇa-māyā-niyaḍi-kūḍa-kavaḍa-sāi-sampaōga-bahulē ciranagaraviṇaṭṭha-duṭṭha-sīlāyāra-carittē jūyappasaṅgī majjappasaṅgī bhōjjappasaṅgī maṁsappasaṅgī dāruṇē hiyavadāraē sāhasiē sandhicchēyaē uvavahiē vissambhaghāī ālīvaga-titthabhēya-lahuhatthara paüttē parassa davvaharaṇammi niccaṁ anubaddhē tivvavērē rāyagihassa nagarassa bahūṇi ahagamaṇāṇi ya niggamaṇāṇi ya bārāṇi ya avabārāṇi ya chiṇḍīō ya khaṇḍīō ya nagaranaddhamaṇāṇi ya saṁvaṭṭaṇāṇi ya nivvaṭṭaṇāṇi ya jūyakhalayāṇi ya pāṇāgārāṇi ya vēsāgārāṇi ya takkaraṭṭhāṇāṇi ya takkaradharāṇi ya sindhāḍagāṇi ya tigāṇi ya caükkāṇi ya paccarāṇi ya nāgagharāṇi ya bhūyagharāṇi ya jakkhadēulāṇi ya sabhāṇi ya pavāṇi ya paṇiyasālāṇi ya sunnagharāṇi ya.</s>
	    </p>
	    <p>
	      <s>ābhōēmāṇē ābhōēmāṇē maggamāṇē gavēsamāṇē bahujaṇassa chiddēsu ya visamēsu ya vihurēsu ya vasaṇēsu ya abbhudaēsu ya ussavēsu ya pasavēsu ya dihīsu ya chaṇēsu ya jaṇṇēsu ya pavvaṇīsu ya mattapamattassa ya vakkhittassa ya vāulassa ya suhiyassa ya duhiyassa ya vidēsatthassa ya vippavasiyassa ya maggaṁ ca chiddaṁ ca virahaṁ ca antaraṁ ca maggamāṇē gavēsamāṇē ēvaṁ ca ṇaṁ viharaï bahiyā vi ya ṇaṁ rāyagihassa nagarassa ārāmēsu ya ujjāṇēsu ya vāvi-pōkkharaṇi-dīhiya-guñjāliya-sara-sarapantiya sarasarapantiyāsu ya jiṇṇujjāṇēsu ya bhaggakūvēsu ya māluyākacchaēsu ya susāṇēsu ya girikandarēsu ya lēṇēsu ya uvaṭṭhāṇēsu ya bahujaṇassa chiddēsu ya jāva antaraṁ ca maggamāmē gavēsamāṇē ēvaṁ ca ṇaṁ viharaï.</s>
	    </p>
	  </div>
	  <div type="section" n="46">
	    <p>
	      <s>taē ṇaṁ tīsē bhaddāē bhāriyāē aṇṇayā kayāi puvvarattāvarattakālasamaṁyaṁsi kuḍumbajā-gāriyaṁ jāgaramāṇīē ayamēyārūvē ajjhatthiē jāva samuppajjitthā — ahaṁ dhaṇēṇaṁ satthavāhēṇaṁ saddhiṁ bahūṇi vāsāṇi sadda-pharisa-rasa-gandha-rūvāṇi māṇussagāiṁ kāmabhōgāiṁ paccaṇubbhavamāṇī viharāmi, nō cēva ṇaṁ ahaṁ dāragaṁ vā dāriyaṁ vā payāmi taṁ dhaṇṇāō ṇaṁ tāō ammayāō jāva suladdhē ṇaṁ māṇussaē jammajīviyaphalē tāsiṁ ammayāṇaṁ jāsiṁ maṇṇē niyagakucchisambhūyāiṁ thaṇaduddha-luddhayāiṁ mahurasamullāvagāiṁ mammaṇapayampiyāiṁ thaṇamūlā kakkhadēsabhāgaṁ abhisaramāṇāiṁ muddhayāiṁ thaṇayaṁ piyanti taō ya kōmalakama-lōvamēhiṁ hatthēhiṁ giṇhiūṇaṁ ucchaṅga-nivēsiyāṇi dēnti samullāvaē piē sumahurē puṇō-puṇō mañjulappabhaṇiē, taṁ ṇaṁ ahaṁ adhaṇṇā apuṇṇā akayalakkhaṇā ēttō ēgamavi na pattā, taṁ sēyaṁ mama kallaṁ pāuppabhāē rayaṇīē jāva uṭṭhiṁmi sūrē sahassarassiṁmi diṇayarē tēyasā jalantē dhaṇaṁ satthavāhaṁ āpucchittā dhaṇēṇaṁ satthavāhēṇaṁ abbhaṇuṇṇāyā samāṇī subahuṁ vipulaṁ asaṇaṁ pāṇaṁ khāimaṁ sāimaṁ uvakkhaḍāvēttā subahuṁ puppha-vattha-gandha-mallālaṅkāraṁ gahāya bahūhiṁ mitta-nāi-niyaga-sayaṇa-sambandhi-pariyaṇa-mahilāhiṁ saddhiṁ samparivuḍā jāiṁ imāiṁ rāyagihassa nayarassa bahiyā nāgāṇi ya bhūyāṇi ya jakkhāṇi ya indāṇi ya khandāṇi ya ruddāṇi ya sivāṇi ya vēsamaṇāṇi ya tattha ṇaṁ bahūṇaṁ nāgapaḍimāṇa ya jāva vēsamaṇapaḍimāṇaṁ ya maharihaṁ pupphaccaṇiyaṁ karēttā jannupāyapaḍiyāē ēvaṁ vaïttaē--</s>
	    </p>
	    <p>
	      <s>jaï ṇaṁ ahaṁ dēvāṇuppiyā dāragaṁ vā dāriyaṁ vā payāyāmi tō ṇaṁ ahaṁ tubbaṁ jāyaṁ ca dāyaṁ ca bhāyaṁ ca akkhayanihiṁ ya aṇuvaḍḍhēmi tti kaṭṭu uvāiyaṁ uvāittaē, ēvaṁ sampēhēi sampēhēttā kallaṁ jāva jalantē jēṇāmēva dhaṇē satthavāhē tēṇāmēva uvāgacchaï uvāgacchittā ēvaṁ vayāsī — ēvaṁ khalu ahaṁ dēvāṇuppiyā tubbhēhiṁ saddhiṁ bahūiṁ vāsāiṁ jāva dēnti samullāvaē sumahurē piē puṇō-puṇō mañjulappabhaṇiē taṁ ṇaṁ ahaṁ adhaṇṇā apuṇṇā akayava-lakkhaṇā ēttō ēgamavi na pattā taṁ icchāmi ṇaṁ dēvāṇuppiyā! tubbēhiṁ abbhaṇuṇṇāyā samāṇī vipulaṁ asaṇaṁ jāva anuvaḍḍhēmi uvāiyaṁ karittaē.</s>
	    </p>
	    <p>
	      <s>taē ṇaṁ dhannē satthavāhē bhaddaṁ bhāriyaṁ ēvaṁ vayāsī — mamaṁ pi ya ṇaṁ dēvāṇuppiē ēsa cēva manōrahē- kahaṁ ṇaṁ tumaṁ dāragaṁ vā dāriyaṁ vā payāējjāsi?, bhaddāē satthavāhīē ēyamaṭṭhaṁ anujāṇaï, taē ṇaṁ sā bhaddā satthavāhī dhaṇēṇaṁ satthavāhēṇaṁ abbhaṇuṇṇāyā samāṇī haṭṭhatuṭṭha-cittamāṇandiyā jāva harisavasa-visappamāṇa-hiyaya vipulaṁ asaṇa-pāṇa-khāima-sāimaṁ uvakkhaḍāvēi uvakkhaḍāvēttā subahuṁ puppha-vattha-gandhamallālaṅkāra gēṇhaï gēṇhittā sayāō gihāō niggacchaï niggacchittā rāyagihaṁ nayaraṁ majjhaṁmajjhēṇaṁ niggacchii niggacchittā jēṇēva pōkkhariṇī tēṇēva uvāgacchaï uvāgacchittā pukkhariṇīē tīrē subahuṁ puppha-[vattha-gandha]-mallālaṅkāraṁ ṭhavēi ṭhavēttā pukkhariṇiṁ ōgāhēi ōgāhittā jalamajjaṇaṁ karēi karēttā jalakīḍaṁ karēi karēttā ṇhāyā kayabalikammā ullapaḍasāḍigā jāiṁ tattha uppalāiṁ jāva sahassapattāiṁ tāiṁ giṇhaï giṇhittā pukkhariṇīō paccōrūhaï paccōruhittā taṁ subahuṁ puppha-vattha-gandha-mallaṁ mallālaṅkāraṁ gēṇhaï gēṇhittā jēṇāmēva nāgagharaē ya jāva vēsamaṇagharaē ya tēṇāmēva uvāgacchaï uvāgacchittā tattha ṇaṁ nāgapaḍimāṇa ya jāva vēsamaṇapaḍimāṇa ya ālōē paṇāmaṁ karēi īsiṁ paccuṇṇamaï paccuṇṇamittā lōmahatthagaṁ parāmusaï parāmusittā nāgapaḍimāō ya jāva vēsamaṇapaḍimāō ya lōmahatthaēṇaṁ pamajjaï pamajjittā udagadhārāē abbhukkhēi abbhukkhēttā pamhala-sūmālāē gandhakāsāīē gāyāiṁ lūhēi lūhēttā maharihaṁ vatthāruhaṇaṁ ca mallāruhaṇaṁ ca gandhāruhaṇaṁ ca karēi karēttā dhūvaṁ ḍahaï ḍahittā jannupāyapaḍiyā pañjaliuḍā ēvaṁ vayāsī—</s>
	    </p>
	    <p>
	      <s>jaï ṇaṁ ahaṁ dāragaṁ vā dāriyaṁ vā payāmi tō ṇaṁ ahaṁ jāyaṁ ca jāva anuvaḍḍhēmi tti kaṭṭu uvāiyaṁ karēi karēttā jēṇēva pōkkhariṇī tēṇēva uvāgacchaï uvāgacchittā taṁ vipulaṁ asaṇaṁ pāṇaṁ khāimaṁ sāimaṁ āsāēmāṇī jāva viharaï, jimiyā jāva suibhūyā jēṇēva saē gihē tēṇēva uvāgayā aduttaraṁ ca ṇaṁ bhaddā satthavāhacāudda-saṭṭhamuddiṭṭhapunnamāsiṇīsu vipulaṁ asaṇaṁ-pāṇaṁ-khāimaṁ-sāimaṁ uvakkhaḍēi uvakkhaḍēttā bahavē nāgā ya jāva vēsamaṇā ya uvāyamāṇī namaṁsamāṇī jāva ēvaṁ ca ṇaṁ viharaï.</s>
	    </p>
	  </div>
	  <div type="section" n="47">
	    <p>
	      <s>taē ṇaṁ bhaddā satthavāhī aṇṇayā kayāi kēṇaï kālantarēṇaṁ āvaṇṇasattā jāyā yāvi hōtthā, taē ṇaṁ tīsē bhaddāē satthavāhīē tassa gabbhassa dōsu māsēsu vīikkantēsu taïē māsē vaṭṭamāṇē imēyārūvē dōhalē pāubbhūē-dhannāō ṇaṁ tāō ammayāō jāva kayalakkhaṇāō ṇaṁ tāō ammayāō jāō ṇaṁ viulaṁ asaṇaṁ pāṇaṁ khāimaṁ sāimaṁ subahuyaṁ puppha-vattha-gandha-mallālaṅkāraṁ gahāya mitta-nāi-niyaga-sayaṇa-sambandhi-pariyaṇa-mahiliyahi saddhi samparivuḍāō rāyagihaṁ nayaraṁ majjhaṁmajjhēṇaṁ niggacchanti niggacchittā jēṇēva pukkhariṇī tēṇēva uvāgacchanti uvāgacchittā pōkkhariṇiṁ ōgahēnti ōgāhittā ṇhāyāō kayabalikammāō savvālaṅkāra-vibhūsiyāō vipalaṁ asaṇaṁ pāṇaṁ khāimaṁ sāimaṁ āsāēmāṇīō jāva paribhuñjēmāṇīō dōhalaṁ viṇēnti-ēvaṁ sampēhēi sampēhēttā kallaṁ jāva jalantē jēṇēva ghaṇē satthavāhē tēṇēva uvāgacchaï uvāgacchittā dhannaṁ satthavāhaṁ ēvaṁ vayāsī — ēvaṁ khalu dēvāṇuppiyā! mama tassa gabbhassa jāva viṇēnti, taṁ icchāmi ṇaṁ dēvāṇuppiyā! tubbhēhiṁ abbhaṇuṇṇāyā samāṇī jāva viharittaē.</s>
	    </p>
	    <p>
	      <s>ahāsuhaṁ dēvāṇuppiyā! mā paḍibandhaṁ karēhiṁ, taē ṇaṁ sā bhaddā dhaṇēṇaṁ satthavāhēṇaṁ abbhuṇuṇṇāyā samāṇī haṭṭhatuṭṭha-cittamāṇandiyā jāva harisavasa-visappamāṇahiyayā vipulaṁ asaṇaṁ pāṇaṁ khāimaṁ sāimaṁ uvakkhaḍāvēi uvakkhaḍāvēttā jāva ṇhāyā jāva ullaga-paḍasāḍagā jēṇēva nāgagharatē jāva dhūvaṁ dahati, dahittā paṇāmaṁ karēi, karēttā jēṇēva pōkkhariṇī tēṇēva uvāgacchaï.</s>
	    </p>
	    <p>
	      <s>taē ṇaṁ tāō mitta-nāi jāva, nagaramahilāō bhaddaṁ satthavāhiṁ savvālaṅkāravibhūsiya karēnti, taē ṇaṁ sā bhaddā satthavāhī tāhiṁ mitta-nāi-niyaga-sayaṇa-sambandhi-pariyama-nagaramahiliyāhiṁ saddhiṁ taṁ vipulaṁ asaṇaṁ pāṇaṁ khāimaṁ sāimaṁ āsāēmāṇī jāva paribhuñjēmāṇī dōhalaṁ viṇēi viṇēttā jāmēva disaṁ pāubbhūyā tāmēva disaṁ paḍigayā.</s>
	    </p>
	    <p>
	      <s>taē ṇaṁ sā bhaddā satthavāhī sampuṇṇadōhalā jāva taṁ gabbhaṁ suhaṁsuhēṇaṁ parivahaï taē ṇaṁ sā bhaddā satthavāhī navaṇhaṁ māsāṇaṁ bahupaḍipunnāṇaṁ addhaṭṭhamāṇa ya rāindiyāṇaṁ vīikkantāṇaṁ sukumālapāṇipāyaṁ jāva dāragaṁ payāyā, taē ṇaṁ tassa dāragassa ammāpiyarō paḍhamē divasē jāyakammaṁ karēnti tahēva jāva vipulaṁ asaṇaṁ pāṇaṁ khāimaṁ sāimaṁ uvakkhaḍāvēnti tahēva mitta-nāi0 bhōyāvēttā ayamēyārūvaṁ gōṇṇaṁ guṇanipphaṇṇaṁ nāmadhējjaṁ karēnti- jamhā ṇaṁ amhaṁ imē dāraē bahūṇaṁ nāga-paḍimāṇa ya jāva vēsamaṇapaḍimāṇa ya uvāiyaladdhē taṁ hōu ṇaṁ amhaṁ imē dāraē dēvadinnē nāmēṇaṁ, taē ṇaṁ tassa dāragassa ammāpiyarō nāmadhējjaṁ karēnti dēvadinnē tti taē ṇaṁ tassa dāragassa ammāpiyarō jāyaṁ ca dāyaṁ ca bhāyaṁ ca akkhayanihiṁ ca anuvaḍḍhēnti.</s>
	    </p>
	  </div>
	  <div type="section" n="48">
	    <p>
	      <s>taē ṇaṁ sē panthaē dāsacēḍaē dēvadinnassa dāragassa bālaggāhī jāē, dēvadinnaṁ dāragaṁ kaḍīē gēṇhaï gēṇhittā bahūhiṁ ḍimbhaēhiṁ ya ḍimbhiyāhi ya dāraēhiṁ ya dāriyāhi ya kumāraēhi ya kumāriyāhi ya saddhiṁ samparivuḍē abhiramaï.</s>
	    </p>
	    <p>
	      <s>taē ṇaṁ sā bhaddā satthavāhī aṇṇayā kayāi dēvadinnaṁ dārayaṁ ṇhāyaṁ kayabalikammaṁ kaya-kōuya-maṅgala-pāyacchittaṁ savvālaṅkāravibhūsiyaṁ karēi karēttā panthayassa dāsacēḍagassa hatthayaṁsi dalayaï.</s>
	    </p>
	    <p>
	      <s>taē ṇaṁ sē panthaē dāsacēḍaē bhaddāē sattavāhīē hatthāō dēvadinnaṁ dāragaṁ kaḍīē gēṇhii gēṇhittā sayāō gihāō paḍinikkhamaï bahūhiṁ ḍimbhaēhiṁ ya ḍimbhiyāhi ya jāva kumāraēhi ya kumāriyāhi ya saddhiṁ samparivuḍē jēṇēva rāyamaggē tēṇēva uvāgacchaï uvāgacchittā dēvadinnaṁ dāragaṁ ēgantē ṭhāvēi ṭhāvēttā bahūhiṁ ḍimbhaēhi ya jāva kumāriyāhi ya saddhiṁ samparivuḍē pamattē yāvi viharaï.</s>
	    </p>
	    <p>
	      <s>imaṁ ca ṇaṁ vijaē takkarē rāyagihassa nagarassa bahūṇi aïgamaṇāṇi ya niggamaṇāṇi ya vārāṇi ya avavārāṇi ya tahēva jāva sunnagharāṇi ya ābhōēmāṇē maggēmāṇē gavēsamāṇē jēṇēva dēvadinnē dāraē tēṇēva uvāgacchaï uvāgacchittā dēvadinnaṁ dāragaṁ savvālaṅkāravibhūsiyaṁ pāsaï pāsittā dēvadinnassa dāragassa ābharaṇālaṅkārēsu mucchiē gaḍhiē giddhē ajjhōvavaṇṇē panthayaṁ dāsacēḍayaṁ pamattaṁ pāsaï pāsittā disālōyaṁ karēi karēttā dēvadinna dāragaṁ gēṇhaï gēṇhittā kakkhaṁsi alliyāvēi alliyāvēttā uttarijjēṇaṁ pihēi pihēttā sigghaṁ turiyaṁ cavalaṁ cēiyaṁ rāyagihassa nagarassa avaddārēṇaṁ niggacchaï niggacchittā jēṇēva jiṇṇujjāṇē jēṇēva bhaggakūvaē tēṇēva uvāgacchaï uvāgacchittā dēvadinnaṁ dārayaṁ jīviyāō vavarōvēi vavarōvēttā ābharaṇālaṅkāraṁ gēṇhaï gēṇhittā dēvadinnassa dāragassa sarīraṁ nippāṇaṁ niccēṭṭhaṁ jīvavippajaḍhaṁ bhaggakūvaē pakkhivaï pakkhivittā jēṇēva māluyākacchaē tēṇēva uvāgacchaï uvāgacchittā māluyākacchayaṁ anuppavisaï anuppavisittā niccalē nippandē tusiṇīē divasaṁ khavēmāṇē ciṭṭhaï.</s>
	    </p>
	  </div>
	  <div type="section" n="49">
	    <p>
	      <s>taē ṇaṁ sē panthaē dāsacēḍaē taō muhuttantarassa jēṇēva dēvadinnē dāraē ṭhaviē tēṇēva uvāgacchaï uvāgacchittā dēvadinnaṁ dāragaṁ taṁsi ṭhāṇaṁsi apāsamāṇē rōyamāṇē kandamāṇē vilavamāṇē dēvadinnassa dāragassa savvaō samantā maggaṇa-gavēsaṇaṁ karēi dēvadinnassa dāragassa katthaï suiṁ vā khuiṁ vā paüttiṁvā alabhamāṇē jēṇēva saē gihē jēṇēva dhaṇē satthavāhē tēṇēva uvāgacchaï uvāgacchittā dhaṇaṁ satthavāhaṁ ēvaṁ vayāsī — ēvaṁ khalu sāmī bhaddā satthavāhī dēvadinnaṁ dārayaṁ ṇhāyaṁ jāva savvālaṅkāravibhūsiyaṁ mama hatthaṁsi dalayaï taē ṇaṁ ahaṁ dēvadinnaṁ dārayaṁ kaḍīē giṇhāmi giṇhittā jāva maggaṇa-gavēsaṇaṁ karēmi taṁ na najjaï ṇaṁ sāmī! dēvadinnē dāraē kēṇaï nītē vā avahitē vā akkhittē vā- pāyavaḍiē dhaṇassa satthavāhassa ēyamaṭṭhaṁ nivēdēi.</s>
	    </p>
	    <p>
	      <s>taē ṇaṁ sē dhaṇē satthavāhē panthassa dāsacēḍagassa ēyamaṭṭhaṁ sōccā nisammaṁ tēṇaṁ ya mahayā puttasōēṇābhibhūē samāṇē parasu-niyattē va campagapāyavē dhasatti dharaṇīyalaṁsi savvaṅgēhiṁ saṇṇivaïē taē ṇaṁ sē dhaṇē satthavāhē taō muhuttantarassa āsatthē paccāgayapāṇē dēvadinnassa dāragassa savvaō samantā maggaṇa-gavēsaṇaṁ karēi dēvadinnassa dāragassa katthaï suiṁ vā khuiṁ vā paüttiṁ vā alabhāmāṇē jēṇēva saē gihē tēṇēva uvāgacchaï uvā-gacchittā mahatthaṁ pāhuḍaṁ gēṇhaï gēṇhittā jēṇēva nagaraguttiyā tēṇēva uvāgacchaï uvāgacchittā taṁ mahatthaṁ pāhuḍaṁ uvaṇēi uvaṇēttā ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā mama puttē bhaddāē bhāriyāē attaē dēvadinnē nāmaṁ dāraē iṭṭhē jāva umbarapupphaṁ piva dullahē savaṇayāē kimaṅga puṇa pāsaṇayāē? taē ṇaṁ sā bhaddā dēvadinnaṁ ṇhāyaṁ savvālaṅkāravibhūsiyaṁ panthagassa hatthē dalāi jāva pāyavaḍiē taṁ mama nivēdēi taṁ icchāmi ṇaṁ dēvāṇuppiyā! dēvadinnassa dāragassa savvaō samantā maggaṇa-gavēsaṇaṁ kayaṁ, taē ṇaṁ tē nagaragōttiyā dhaṇēṇaṁ satthavāhēṇaṁ ēvaṁ vuttā samāṇā saṇṇaddha-baddha-vammiya-kavayā uppīliya-sarāsaṇa-vaṭṭiyā jāva gahiyā-uha-paharaṇā dhaṇēṇaṁ satthavāhēṇaṁ saddhiṁ rāyagihassa nagarassa bahusu aïgamaṇēsu ya jāva pavāsu ya maggaṇa-gavēsaṇaṁ karēmāṇā rāyagihāō nagarāō paḍinikkhamanti paḍinikkhamittā jēṇēva jiṇṇujjāṇē jēṇēva bhaggakūvaē tēṇēva uvāgacchanti uvāgacchittā dēvadinnassa dāragassa sarīragaṁ nippāṇaṁ niccēṭṭhaṁ jīvavippajaḍhaṁ pāsanti pāsittā hā hā ahō akajjamitti kaṭṭu dēvadinnaṁ dāragaṁ bhaggakūvāō uttārēnti dhaṇassa satthavāhassa hatthē dalayanti.</s>
	    </p>
	  </div>
	  <div type="section" n="50">
	    <p>
	      <s>taē ṇaṁ tē nagaraguttiyā vijayassa takkarassa payamaggamaṇugacchamāṇā jēṇēva māluyā-kacchaē tēṇēva uvāgacchanti uvāgacchittā māluyākacchagaṁ anuppavisanti anuppavisittā vijayaṁ takkaraṁ sasakkhaṁ sahōḍhaṁ sagēvējjaṁ jīvaggāhaṁ gēṇhanti gēṇhittā aṭṭhi-muṭṭhi-jāṇukōppara-pahāra-sambhagga-mahiya-gattaṁ karēnti karēttā avaüḍā bandhaṇaṁ karēnti karēttā dēvadinnassa dāragassa ābharaṇaṁ gēṇhanti gēṇhittā vijayassa takkarassa gīvāē bandhanti bandhittā māluyākacchagāō paḍiṇikkhamanti paḍinikkhamittā jēṇēva rāyagihē nayarē tēṇēva uvāgacchanti uvāgacchittā rāyagihaṁ nayaraṁ anuppavisanti anuppavisittā rāyagihē nayarē siṅghāḍaga-tiga-caükka-caccara-caümmuha-mahāpahapahēsu kasappahārē ya chivāpahārē ya layāpahārē ya nivāēmāṇā-nivāēmāṇā chāraṁ ca dhūliṁ ca kayavaraṁ ca uvariṁ pakiramāṇā-pakiramāṇā mahayā-mahayā saddēṇaṁ ugghōsēmāṇā ēvaṁ vayanti-</s>
	    </p>
	    <p>
	      <s>ēsa ṇaṁ dēvāṇuppiyā vijaē nāmaṁ takkarē-jāva giddhē viva āmisabhakkhī bālaghāyaē bālamāraē, taṁ nō khalu dēvāṇuppiyā! ēyassa kēi rāyā vā rāyaputtē vā rāyamaccē vā avarajjhaï ētthaṭṭē appaṇō sayāiṁ kammāiṁ avarajjhanti tti kaṭṭu jēṇāmēva cāragasālā tēṇāmēva uvāgacchanti uvāgacchittā haḍi-bandhaṇaṁ karēnti karēttā bhattapāṇanirōhaṁ karēnti karēttā tisañjhaṁ kasappahārē ya chivāpahārē ya layāpahārē ya nivāēmāṇā viharanti taē ṇaṁ sē dhaṇē satthavāhē mittanāi-niyaga-sayaṇa-sambandhi-pariyaṇēṇaṁ saddhiṁ rōyamāṇē [kandamāṇē] vilavamāṇē dēvadinnassa dāragassa sarīrassa mahayā iḍḍhīsakkāra-samuddaēṇaṁ nīharaṇaṁ karēti karēttā bahūiṁ lōiyāiṁ mayagakiccāiṁ karēti karēttā kēṇaï kālantarēṇaṁ avagayasōē jāē yāvi hōtthā.</s>
	    </p>
	  </div>
	  <div type="section" n="51">
	    <p>
	      <s>taē ṇaṁ sē dhaṇē satthavāhē aṇṇayā kayāiṁ lahusayaṁsi rāyāvarāhaṁsi sampalittē jāē yāvi hōtthā, taē ṇaṁ sē nagaraguttiyā dhaṇaṁ satthavāhaṁ gēṇhanti gēṇhittā jēṇēva cāraē tēṇēva uvāgacchanti uvāgacchittā cāragaṁ anuppavēsanti anuppavēsittā vijaēṇaṁ takkarēṇaṁ saddhiṁ ēyagaō haḍibandhaṇaṁ karēnti.</s>
	    </p>
	    <p>
	      <s>taē ṇaṁ sā bhaddā bhāriyā kallaṁ jāva jalantē vipulaṁ asaṇaṁ pāṇaṁ khāimaṁ sāimaṁ uvakkhaḍēi (2) bhōyaṇapiḍayaṁ karēi karēttā bhōyaṇāiṁ pakkhivaï lañchiya-muddiyaṁ karēi karēttā ēgaṁ ca surabhiṁ vāripaḍipunnaṁ dagavārayaṁ karēi karētā panthayaṁ dāsacēḍayaṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiyā imaṁ vipulaṁ asaṇaṁ pāṇaṁ khāimaṁ sāimaṁ hāya cāragasālāē dhaṇassa satthavāhassa uvaṇēhi.</s>
	    </p>
	    <p>
	      <s>taē ṇaṁ sē panthaē bhaddāē satthavāhīē ēvaṁ vuttē samāṇē haṭṭhatuṭṭē taṁ bhōyaṇapiḍayaṁ taṁ ca surabhivaravāripaḍipunnaṁ dagavārayaṁ gēṇhaï gēṇhittā sayāō gihāō paḍiṇikkhamaï paḍiṇikkhamittā rāyagihaṁ nagara majjhaṁmajjhēṇaṁ jēṇēva cāragasālā jēṇēva dhaṇē satthavāhē tēṇēva uvāgacchaï uvāgacchittā bhōyaṇapiḍayaṁ ṭhavēi ṭhavēttā ullañchēi ullañchēttā bhāyaṇāiṁ gēṇhaï gēṇhittā bhāyaṇāiṁ ṭhāvaï ṭhāvittā hatthasōyaṁ dalayaï dalaïttā ghaṇaṁ satthavāhaṁ tēṇaṁ vipulēṇaṁ asaṇa-pāṇa-khāima-sāimēṇaṁ parivēsēi.</s>
	    </p>
	    <p>
	      <s>taē ṇaṁ sē vijaē takkarē dhaṇaṁ satthavāhaṁ ēvaṁ vayāsī — tubbhē ṇaṁ dēvāṇuppiyā mamaṁ ēyāō vipulāō asaṇa-pāṇa-pāṇa-khāima-sāimāō saṁvibhāgaṁ karēhi, taē ṇaṁ sē dhaṇē satthavāhē vijayaṁ takkaraṁ ēvaṁ vayāsī — aviyāiṁ ahaṁ vijayā ēyaṁ vipulaṁ asaṇaṁ pāṇaṁ khāimaṁ sāimaṁ kāyāṇaṁ vā suṇagāṇaṁ vā dalaējjā ukkuruḍiyāē vā ṇaṁ chaḍḍējjā nō cēva ṇaṁ tava puttaghāyagassa puttamāragassa arissa vēriyassa paḍiṇīyassa paccāmittassa ēttō vipulāō asaṇa-pāṇa-khāima-sāimāō saṁvibhāgaṁ karējjāmi, taē ṇaṁ sē dhaṇē satthavāhē taṁ vipulaṁ asaṇaṁ pāṇaṁ khāimaṁ sāimaṁ āhārēi taṁ panthayaṁ paḍivisajjēi, taē ṇaṁ sē panthaē dāsacēḍaē taṁ bhōyaṇapiḍagaṁ giṇhaï giṇhittā jāmēva disiṁ pāubbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ tassa dhaṇassa satthavāhassa taṁ vipulaṁ asaṇaṁ pāṇaṁ khāimaṁ sāimaṁ āhāriyassa samāṇassa uccāra-pāsavaṇē ṇaṁ uvvāhitthā, taē ṇaṁ sē dhaṇē satthavāhē vijayaṁ takkaraṁ ēvaṁ vayāsī — ēhi tāva vijayā ēgantamavakkāmō jēṇaṁ ahaṁ uccāra-pāsavaṇaṁ pariṭṭhavēmi, taē ṇaṁ sē vijaē takkarē dhaṇaṁ satthāhaṁ ēvaṁ vayāsī — tujjhaṁ dēvāṇuppiyā! vipulaṁ asaṇaṁ pāṇaṁ khāimaṁ sāimaṁ āhāriyassa atthi uccārē vā pāsavaṇē vā mamaṁ ṇaṁ dēvāṇuppiyā! imēhiṁ bahūhiṁ kasappahārēhi ya chivāpahārēhi ya layāpahārēhi ya taṇhāē ya chuhāē ya parabbhavamāṇassa natthi kēi uccārē vā pāsavaṇē vā taṁ chandēṇaṁ tumaṁ dēvāṇuppiyā! ēgantē avakkamittā uccāra-pāsavaṇaṁ pariṭṭhavēhi.</s>
	    </p>
	    <p>
	      <s>taē ṇaṁ sē dhaṇē satthavāhē vijaēṇaṁ takkarēṇaṁ ēvaṁ vuttē samāṇē tusiṇīē sañciṭṭhaï, taē ṇaṁ sē dhaṇē satthavāhē muhuttantarasasa baliyatarāgaṁ uccāra-pāsavaṇēṇaṁ uvvāhijjamāṇē vijayaṁ takkaraṁ ēvaṁ vayāsī — ēhiṁ tāva vijayā! ēgantamakkamāṇō jēṇaṁ ahaṁ uccāra-pāsavaṇaṁ pariṭṭhavēmi, taē ṇaṁ sē vijaē takkarē dhaṇaṁ satthavāhaṁ ēvaṁ vayāsī — jaï ṇaṁ puṇaṁ dēvāṇuppiyā! tāō vipulāō asaṇa-pāṇa-khāima-sāimāō saṁvibhāgaṁ karēhi tatō'haṁ tumēhiṁ saddhiṁ ēgantaṁ avakkamāmi.</s>
	    </p>
	    <p>
	      <s>taē ṇaṁ sē dhaṇē satthavāhē vijayaṁ takkaraṁ ēvaṁ vayāsī — ahaṁ ṇaṁ tubbhaṁ tāō vipulāō asaṇa-pāṇa-khāima-sāimāō saṁvibhāgaṁ karissāmi, taē ṇaṁ sē vijaē takkarē dhaṇassa satthavāhassa ēyamaṭṭhaṁ paḍisuṇēi.</s>
	    </p>
	    <p>
	      <s>taē ṇaṁ sē dhaṇē satthavāhē vijaēṇaṁ takkarēṇaṁ saddhiṁ ēgantē avakkamaï uccārapāsavaṇaṁ pariṭṭhavēi āyantē cōkkhē paramasuibhūē tamēva ṭhāṇaṁ uvasaṅkamittā ṇaṁ viharaï, taē ṇaṁ sā bhaddā kallaṁ jāva jalantē vipulaṁ asaṇaṁ0 jāva parivēsēi.</s>
	    </p>
	    <p>
	      <s>taē ṇaṁ sē dhaṇē satthavāhē vijayassa takkarassa tāō vipulāō asaṇa-pāṇa-khāima-sāimāō saṁvibhāgaṁ karēi, taē ṇaṁ sē dhaṇē satthavāhē panthagaṁ dāsacēḍayaṁ visajjēi.</s>
	    </p>
	    <p>
	      <s>taē ṇaṁ sē panthaē bhōyaṇapiḍayaṁ gahāya cāragāō paḍiṇikkhamaï paḍinaṇikkhamittā rāyagihaṁ nayaraṁ majjhaṁmajjhēṇaṁ jēṇēva saē gihē jēṇēva bhaddā satthavāhī tēṇēva uvāgacchaï uvāgacchittā bhaddaṁ satthavāhiṁ ēvaṁ vayāsī — ēvaṁ khalu dēvāṇuppiē dhaṇē satthavāhē tava puttaghāyagassa paccāmittassa tāō vipulāō asaṇa-pāṇa-khāima-sāimāō saṁvibhāgaṁ karēi.</s>
	    </p>
	  </div>
	  <div type="section" n="52">
	    <p>
	      <s>taē ṇaṁ sā bhaddā satthavāhī panthagassa dāsacēḍagassa antiē ēyamaṭṭhaṁ sōccā āsuruttā ruṭṭhā [kuviyā caṇḍikkiyā] misimisēmāṇī dhaṇassa satthavāhassa paōsamāvajjaï.</s>
	    </p>
	    <p>
	      <s>taē ṇaṁ sē dhaṇē satthavāhē aṇṇayā kayāiṁ mitta-nāi-niyaga-sayaṇa-sambandhi-pariyaṇēṇaṁ saēṇa ya atthasārēṇaṁ rāyakajjāō appāṇaṁ mōyāvēi mōyāvēttā cāragasālāō paḍiṇikkhamaï paḍiṇikkhamittā jēṇēva alaṅkāriyasabhā tēṇēva uvāgacchaï uvāgacchittā alaṅkāriyakammaṁ karēi karēttā jēṇēva pōkkhariṇi tēṇēva uvāgacchaï uvāgacchittā aha dhōyamaṭṭiyaṁ gēṇhaï gēṇhittā pōkkhariṇī ōgāhaï ōgāhittā jalamajjaṇaṁ karēi karēttā ṇhāē kayabalikammē jāva rāyagihaṁ nagaraṁ anuppavisaï anuppavisittā rāyagihassa nagarassa majjhaṁmajjhēṇaṁ jēṇēva saē gihē tēṇēva paharēttha gamaṇāē.</s>
	    </p>
	    <p>
	      <s>taē ṇaṁ taṁ dhaṇaṁ satthavāhaṁ ējjamāṇaṁ pāsittā rāyagihē nayarē bahavē nagaranigama-sēṭṭhi-satthavāha-pabhiiō āḍhanti parijāṇanti sakkārēnti sammāṇēnti abbhuṭṭhēnti sarīrakusalaṁ pucchanti, taē ṇaṁ sē dhaṇē satthavāhē jēṇēva saē gihē tēṇēva uvāgacchaï jāvi ya sē tattha bāhiriyā parisā bhavaï tañjahā- dāsāi vā pēssāi vā bhayagā i vā bhāillagā i vā, sā vi ya ṇaṁ dhaṇaṁ satthavāhaṁ ējjamāṇaṁ pāsaï pāyavaḍiyā khēmakusalaṁ pucchaï, jāvi ya sē tattha abbhantariyā parisā bhavaï tañjahā-māyā i vā piyā i vā bhāyā i vā bhaïṇī i vā sāvi ya ṇaṁ dhaṇaṁ satthavāhaṁ ējjamāṇaṁ pāsaï āsaṇāō abbhuṭṭhēi kaṇṭhākaṇṭhiyaṁ avayāsiya bāhappamōkkhaṇaṁ karēi.</s>
	    </p>
	    <p>
	      <s>taē ṇaṁ sā bhaddā dhaṇaṁ satthavāhaṁ ējjamāṇaṁ pāsaï pāsittā nō āḍhāi nō parijāyaï aṇāḍhāyamāṇī aparijāṇamāṇī tusiṇīyā parammuhī sañciṭṭhaï, taē ṇaṁ sē dhaṇē satthavāhē bhaddaṁ bhāriyaṁ ēvaṁ vayāsī — kiṇṇaṁ tujjhaṁ dēvāṇuppiē! na tuṭṭhī vā na harisō vā nāṇandō vā jaṁ maē saēṇaṁ atthasārēṇaṁ rāyakajjāō appā vimōiē.</s>
	    </p>
	    <p>
	      <s>taē ṇaṁ sā bhaddā dhaṇaṁ satthavāhaṁ ēvaṁ vayāsī — kahaṁ ṇaṁ dēvāṇuppiyā mama tuṭṭhī vā [harisō vā] āṇandō vā bhavissaï jēṇaṁ tumaṁ mama puttaghāyagassa jāva paccāmittassa tāō vipulāō asaṇa-pāṇa-khāima-sāimāō saṁvilabhāgaṁ karēsi.</s>
	    </p>
	    <p>
	      <s>taē ṇaṁ sē dhaṇē satthavāhē bhaddaṁ bhāriyaṁ ēvaṁ vayāsī — nō khalu dēvāṇuppiē! dhammō tti vā tavōtti vā kaya-paḍikayā i vā lōgajattā i vā nāyaē i vā ghāḍiyaē i vā sahāē i vā suhi tti vā vijayassa takkarassa tāō vipulāō asaṇa-pāṇa-khāima-sāimāō saṁvibhāgē kaē naṇṇattha sarīracintāē, taē ṇaṁ sā bhaddā dhaṇēṇaṁ satthavāhēṇaṁ ēvaṁ vuttā samāṇī haṭṭhatuṭṭha-jāva āsaṇāō abbhuṭṭhēi abbhaṭṭhēttā kaṇṭhākaṇṭhiṁ avayāsēi khēmakusalaṁ pucchaï pucchittā ṇhāyā jāva-pāyacchittā vipulāiṁ bhōgabhōgāiṁ bhuñjamāṇī viharaï.</s>
	    </p>
	    <p>
	      <s>taē ṇaṁ sē vijaē takkarē cāragasālāē tēhiṁ bandhēhiṁ ya vahēhiṁ ya kasappahārēhi ya jāva taṇhāē ya chuhāē ya parajjhamāṇē kālamāsē kālaṁ kiccā naraēsu nēraïyattāē uvavaṇṇē.</s>
	      <s>sē ṇaṁ tattha nēraïē jāē kālē kālōbhāsē jāva vēyaṇaṁ paccaṇubbhavamāṇē viharaï.</s>
	    </p>
	    <p>
	      <s>sē ṇaṁ taō uvvaṭṭittā aṇādīyaṁ aṇavadaggaṁ dīhamaddhaṁ cāurantaṁ saṁsārakantāraṁ anupariyaṭṭissaï ēvāmēva jambū! jē ṇaṁ amhaṁ nigganthō vā nigganthī vā āyariya-uvajjhāyāṇaṁ antiē muṇḍē bhavittā agārāō aṇagāriyaṁ pavvaïē samāṇē vipulamaṇi-mōttiya-dhaṇa-kaṇaga-rayaṇasārēṇaṁ lubbhaï sēviya ēvaṁ cēva.</s>
	    </p>
	  </div>
	  <div type="section" n="53">
	    <p>
	      <s>tēṇaṁ kālēṇaṁ tēṇaṁ samaēṇaṁ thērā bhagavantō jāisampannā jāva puvvāṇupuviṁ caramāṇē jāva jēṇēva rāyagihē nayarē jēṇēva guṇasilaē cēiē jāva ahāpaḍirūvaṁ ōggahaṁ ōgiṇhittā sañjamēṇaṁ tavasā appāṇaṁ bhāvēmāṇā viharanti parisā niggayā dhammō kahiō, taē ṇaṁ tassa dhaṇassa satthavāhassa bahujaṇassa antiē ēyamaṭṭhaṁ sōccā nisamma imēyārūvē ajjhatthiē jāva samuppajjitthā — ēvaṁ khalu thērā bhagavantō jāisampaṇṇā ihamāgayā ihasampattā taṁ icchāmi ṇaṁ thērē bhagavantē vandāmi namaṁsāmi ēvaṁ sampēhēi sampēhēttā ṇhāē jāva suddhappāvēsāiṁ maṅgallāiṁ vatthāiṁ pavara parihiē pāyavihāracārēṇaṁ jēṇēva guṇasilaē cēiē jēṇēva thērā bhagavantō tēṇēva uvāgacchittā vandaï namaṁsaï taē ṇaṁ thērā bhagavantō dharaṇassa vicittaṁ dhammamāikkhanti.</s>
	    </p>
	    <p>
	      <s>taē ṇaṁ sē dhaṇē satthavāhē dhammaṁ sōccā ēvaṁ vayāsī — saddahāmi ṇaṁ bhantē nigganthaṁ pāvayaṇē jāva pavvaïē jāva bahūṇi vāsāṇi sāmaṇṇa-pariyāgaṁ pāuṇittā bhattaṁ paccakkhāittā māsiyāē saṁlēhaṇāē appāṇaṁ jhōsēttā saṭṭhiṁ bhattāiṁ aṇasaṇāē chēdittā kālamāsē kālaṁ kiccā sōhammē kappē dēvattāē uvavaṇṇē, tattha ṇaṁ atthēgaïyāṇaṁ dēvāṇē cattāri paliōvamāiṁ ṭhiī pannattā tassa ṇaṁ dhaṇassa dēvassa cattāri paliōvamāiṁ ṭhiī.</s>
	    </p>
	    <p>
	      <s>sē ṇaṁ dhaṇē dēvē tāō dēlalōgāō āukkhaēṇaṁ ṭhiikkhaēṇaṁ bhavakkhaēṇaṁ anantaraṁ cayaṁ caïttā mahāvidēhē vāsē sijjhihii jāva savvadukkhāṇamantaṁ karēhii.</s>
	    </p>
	  </div>
	  <div type="section" n="54">
	    <p>
	      <s>jahā ṇaṁ jambū! dhaṇēṇaṁ satthavāhēṇaṁ nō dhammō tti vā jāva vijayassa takkarassa tāō vipulāō asaṇa-pāṇa-khāima-sāimāō saṁvibhāgē kaē naṇṇattha sarīrasārakkhaṇaṭṭhāē, ēvāmēva jambū! jē ṇaṁ amhaṁ nigganthē vā nigganthī vā jāva pavvaïē samāṇē vavagaya-ṇhāṇumaddaṇa-puppha-gandha-mallālaṅkāra-vibhūsē imassa ōrāliyasarīrassa nō vaṇṇahēuṁ vā nō rūvahēuṁ vā nō halahēuṁ vā nō visayahēuṁ vā taṁ vipulaṁ asaṇaṁ pāṇaṁ khāimaṁ sāimaṁ āhāramāhārēi, naṇṇattha nāṇadaṁsaṇacarittāṇaṁ vahaṇaṭṭhayāē, sē ṇaṁ ihalōē cēva bahūṇaṁ samāṇāṇaṁ bahūṇaṁ samaṇīṇaṁ bahūṇaṁ sāvagāṇaṁ bahūṇaṁ sāviyāṇaṁ ya accaṇijjē jāva pajjuvāsaṇijjē bhavaï, paralōē vi ya ṇaṁ nō bahūṇi hatthacchēyaṇāṇi ya kaṇṇacchēyaṇāṇi ya nāsāchēyaṇāṇi ya ēvaṁ hiyayaüppāyaṇāṇi ya vasaṇuppāyaṇāṇi ya ullambaṇāṇi ya pāvāhii puṇō aṇāiyaṁ ca ṇaṁ aṇavadaggaṁ dīhamaddhaṁ [cāurantaṁ saṁsārakantāraṁ] vīīvaïssaï- jahā va sē dhaṇē satthavāhē, ēvaṁ khalu jambū! samaṇēṇaṁ bhagavayā mahāvīrēṇaṁ jāva sampattēṇaṁ dōccassa nāyajjhayaṇassa ayamaṭṭhē pannattē-tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="3">
	  <div type="section" n="55">
	    <p>
	      <s>jaï ṇaṁ bhantē samaṇēṇaṁ bhagavayā mahāvīrēṇaṁ dōccassa ajjhayaṇassa nāyādhammakahāṇaṁ ayamaṭṭhē pannattē taccassa ṇaṁ bhantē nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ campā nāmaṁ nayarī hōtthā-vaṇṇaō, tīsē ṇaṁ campāē nayarīē bahiyā utarapuratthimē disībhāē subhūmibhāgē nāmaṁ ujjāṇē hōtthā, savvaüya-puppha-phala-samiddhē surammē nandanavaṇē iva suha-surabhi-sīyalacchāyāē samaṇubaddhē, tassa ṇaṁ subhūmi bhāgassa ujjāṇassa uttaraō ēgadēsaṁmi māluyākacchaē hōtthā-vaṇṇaō, tattha ṇaṁ ēgā vaṇamayūrī dō puṭṭhē pariyāgaē piṭṭuṇḍī-paṇḍurē nivvaṇē niruvahaē bhiṇṇamuṭṭhippamāṇē mayūrī-aṇḍaē pasavaï pasavittā saēṇaṁ pakkhavāēṇaṁ sārakkhaēmāṇī saṅgōvēmāṇī saṁviṭṭhēmāṇī viharaï.</s>
	    </p>
	    <p>
	      <s>tattha ṇaṁ campāē nayarīē duvē satthavāhadāragā parivasanti taṁ jahā— jiṇadattaputtē ya sāgaradattaputtē ya sahajāyayā sahavaḍḍhiyayā sahapaṁsukīliyayā sahadāradarisī aṇṇamaṇṇamaṇurattayā aṇṇamaṇṇamaṇuvvayayā aṇṇamaṇṇacchandāṇuvattayā aṇṇamaṇṇahiya icchiyakārayā aṇṇamaṇṇēsu gihēsu kiccāiṁ karaṇijjāiṁ paccaṇubbhavamāṇā viharanti.</s>
	    </p>
	  </div>
	  <div type="section" n="56">
	    <p>
	      <s>taē ṇaṁ tēsiṁ satthavāhadāragāṇaṁ aṇṇayā kayāī ēgayaō sahiyāṇaṁ samuvāgayāṇaṁ saṇṇisaṇṇāṇaṁ saṇṇiviṭṭhāṇaṁ imēyārūvē mihōkahāsamullāvē samuppajjitthā — jaṇṇaṁ dēvāṇuppiyā! amhaṁ suhaṁ vā dukkhaṁ vā pavvajjā vā vidēsagamaṇaṁ vā samuppajjaï taṇṇaṁ amhēhiṁ ēgayaō samēccā nitthariya ti kaṭṭu aṇṇamaṇṇamēyārūvaṁ saṅgāraṁ paḍisuṇētiṁ paḍisuṇēttā sakammasampaüttā jāyā yāvi hōtthā.</s>
	    </p>
	  </div>
	  <div type="section" n="57">
	    <p>
	      <s>tattha ṇaṁ campāē nayarīē dēvadattā nāmaṁ gaṇiyā parivasaï- aḍḍhā jāva-bhattapāṇā caüsaṭṭhikalāpaṇḍiyā caüsaṭṭhi-gaṇiyāguṇōvavēyā aüṇattīsaṁ visēsē ramamāṇī ēkkavīsa-raïguṇappahāṇa battīsa-purisōvayārakusalā navaṅgasuttapaḍibōhiyā aṭṭharasadēsībhāsāvisārayā siṅgārāgāracāruvēsā saṅgaya-gaya-hasiya-[bhaṇiya-cēṭṭhaya-vilāsasaṁlāvullāva-niuṇa-juttōvayārakusalā] ūsiyajjhayā sahassalambhā vidiṇṇachatta-cāmara-bālavīyaṇiyā kaṇṇīrahuppayāyā vi hōtthā bahūṇaṁ gaṇiyāsahassāṇaṁ āhēvaccaṁ jāva viharaï.</s>
	    </p>
	    <p>
	      <s>taē ṇaṁ tēsiṁ satthavāhadāragāṇaṁ aṇṇayā kayāi puvvavaraṇhakālasamayaṁsi jimiyabhuttuttarāgayāṇaṁ samāṇāṇaṁ āyantāṇaṁ cōkkhāṇaṁ paramasuibhūyāṇaṁ suhāsaṇavaragayāṇaṁ imēyārūvē mihōkahāsamullāvē samuppajjitthā — sēyaṁ khalu amhaṁ dēvāṇuppiyā kallaṁ jāva jalantē vipulaṁ asaṇaṁ pāṇaṁ khāimaṁ sāimaṁ uvakkhaḍāvēttā taṁ vipulaṁ asaṇaṁ pāṇaṁ khāimaṁ sāimaṁ dhūva-puppha-gandha-vattha-mallālaṅkāraṁ gahāya dēvadattāē gaṇiyāē saddhiṁ subhūmibhāgassa ujjāṇassa ujjāṇasiriṁ paccaṇubbhavamāṇāṇaṁ viharittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā kallaṁ pāuppabhāyāē rayaṇīē jāva kōḍumbiyapurisē saddāvēnti saddāvēttā ēvaṁ vayāsī—</s>
	    </p>
	    <p>
	      <s>gacchaha ṇaṁ dēvāṇuppiyā vipulaṁ asaṇa-pāṇaṁ-khāima-sāimaṁ uvakkhaḍēha uvakkhaḍēttā taṁ vipulaṁ asaṇa-pāṇa-khāima-sāimaṁ dhūva-puppha-gandha-vattha-mallālaṅkāra gahāya jēṇēva subhūmi-bhāgē ujjāṇē jēṇēva nandā pukkhariṇī tēṇēva uvāgacchaha uvāgacchittā nandāē pōkkhariṇīē adūrasāmantē thūṇāmaṇḍava āhāṇaha-āsiyasammajjiō-valittaṁ sugandha jāva kaliyaṁ karēha karēttā amhē paḍivālēmāṇā-paḍivālēmāṇā ciṭṭhaha jāva ciṭṭhanti.</s>
	    </p>
	    <p>
	      <s>taē ṇaṁ tē sattavāhadāragā dōccampi kōḍumbiyapurisē saddāvēnti saddāvēttā ēvaṁ vayāsī — khippāmēva bhō dēvāṇuppiyā! lahukaraṇa-jutta-jōiyaṁ samakhura-vālihāṇa-samalihiya-tikkhaggasiṅgaēhiṁ rayayāmaya-ghaṇṭa-suttarajju-pavarakañcaṇa khaciya-natthapaggahōggahiyaēhiṁ nīluppalakayāmēlaēhiṁ pavara-gōṇa-juvāṇaēhiṁ nānā-maṇi-rayaṇa-kañcaṇa-ghaṁhiyājālaparikkhittaṁ pavaralakkhaṇōvavēyaṁ juttāmēva pavahaṇaṁ uvaṇēha, tē vi tahēva uvaṇēnti taē ṇaṁ tē satthavāhadāragā ṇhāyā jāva sarīrā pavahaṇaṁ duruhanti duruhittā jēṇēva dēvadattāē gaṇiyāē gihē tēṇēva uvāgacchanti uvāgacchittā pavahaṇāō paccōruhanti paccōruhittā dēvadattāē gaṇiyāē gihaṁ anuppavisanti.</s>
	    </p>
	    <p>
	      <s>taē ṇaṁ sā dēvadattā gaṇiyā tē satthavāhadāraē ējjamāṇē pāsaï pāsittā haṭṭhatuṭṭhā āsaṇāō abbhuṭṭhēi abbhuṭṭhēttā sattaṭṭhapayāiṁ anugacchaï anugacchittā tē satthavāhadāraē ēvaṁ vayāsī — sandisantu ṇaṁ dēvāṇuppiyā! kimihāgamaṇappaōyaṇaṁ? </s>
	    </p>
	    <p>
	      <s>taē ṇaṁ tē satthavāhadāragā dēvadattaṁ gaṇiyaṁ ēvaṁ vayāsi icchāmō ṇaṁ dēvāṇuppiē! tumē saddhiṁ subhūmi bhāgassa ujjāvāssa ujjāṇasiriṁ paccaṇubbhavamāṇā viharittaē taē ṇaṁ sā dēvadattā tēsiṁ satthavāhadāragāṇaṁ ēyamaṭṭhaṁ paḍisuṇēi paḍisuṇēttā ṇhāyā kayakiccā kiṁ tē pavara jāva sirī-samāṇavēsā jēṇēva satthavāhadāragā tēṇēva samāgayā.</s>
	    </p>
	    <p>
	      <s>taē ṇaṁ tē satthavāhadāragā dēvattāē gaṇiyāē saddhiṁ jāṇaṁ duruhanti durihittā campāē nayarīē majjhaṁmajjhēṇaṁ jēṇēva subhūmibhāgē ujjāṇē jēṇēva nandā pōkkhariṇī tēṇēva uvāgacchanti uvāgacchittā pavahaṇāō paccōruhanti paccōruhittā nandaṁ pōkkhariṇiṁ ōgāhēnti ōgāhēttā jalamajjaṇaṁ karēnti karēttā jalakiḍḍaṁ karēnti karēttā ṇhāyā dēvadattāē saddhiṁ nandāō pōkkhariṇīō paccuttaranti jēṇēva thūṇāmaṇḍavē tēṇēva uvāgacchanti uvāgacchittā thūṇāmaṇḍavaṁ anuppavisanti anuppavisittā savvālaṅkāra-bhūsiyā āsatthā vīsatthā suhāsaṇavaragayā dēvadattāē saddhiṁ taṁ vipulaṁ asaṇaṁ-pāṇaṁ-khāimaṁ-sāimaṁ dhūva-puppha-vattha-gandha-mallālaṅkāraṁ āsāēmāṇā visāēmāṇā paribhāēmāṇā paribhuñjēmāṇā ēvaṁ ca ṇaṁ viharanti, jimiya-bhuttuttaragayā vi ya ṇaṁ samāṇā dēvadattāē saddhiṁ vipulāiṁ kāmabhōgāiṁ bhuñjamāṇā viharanti.</s>
	    </p>
	  </div>
	  <div type="section" n="58">
	    <p>
	      <s>taē ṇaṁ tē satthavāhadāragā puvvāraṇhakālasamayaṁsi dēvadattāē gaṇiyāē saddhiṁ thūṇāmaṇḍavāō paḍiṇikkhaṁmati paḍiṇikkhamittā hatthasaṅgēllīē subhūmibhāgē ujjāṇē bahūsu āligharaēsu ya [kayaligharaēsu ya latāragharaēsu acchaṇagharaēsu ya pēcchagharaēsu ya pasāhaṇagharaēsu ya mōhaṇagharaēsu ya sālagharaēsu ya jālagharaēsu ya] kusumagharaēsu ya ujjāṇasiriṁ paccaṇubbhavamāṇā viharanti.</s>
	    </p>
	  </div>
	  <div type="section" n="59">
	    <p>
	      <s>taē ṇaṁ tē satthavāhadāragā jēṇēva sē māluyākacchaē tēṇēva pahārēttha gamaṇāē, taē ṇaṁ sā vaṇamayūrī tē satthavāhadāraē ējjamāṇē pāsaï pāsittā bhīyā tatthā mahayā-mahayā saddēṇaṁ kēkārēvaṁ viṇimmuyamāṇī-viṇimmuyamāṇī māluyākacchaō paḍiṇikkhamaï paḍiṇikkhamittā ēgaṁsi rukkhaḍālayaṁsi ṭhiccā tē satthavāhadāraē māluyākacchaṅga ca aṇimisāē diṭṭhīē pēcchamāṇī ciṭṭhaï.</s>
	    </p>
	    <p>
	      <s>taē ṇaṁ tē satthavāhadāragā aṇṇamaṇṇaṁ saddāvēnti saddāvēttā ēvaṁ vayāsī — jahā ṇaṁ dēvāṇuppiyā ēsā vaṇamayūrī amhē ējjamāṇē pāsittā bhīyā tatthā tasiyā uvviggā palāyā mahayā-mahayā saddēṇaṁ jāva amhē māluyākacchayaṁ ca aṇimisāē diṭṭhīē pēcchamāṇī ciṭṭhaï taṁ bhaviyavvamēttha kāraṇēṇaṁ ti kaṭṭu māluyākacchayaṁ antō anuppavisanti tattha ṇaṁ dō puṭṭhē pariyāgaē jāva pāsittā aṇṇamaṇṇaṁ saddāvēnti saddāvēttā ēvaṁ vayāsī — sēyaṁ khalu dēvāṇuppiyā amhaṁ imē vaṇamayūrī-aṇḍaē sāṇaṁ jātimantāṇaṁ kukkuḍiyāṇaṁ aṇḍaēsu pakkhivālittaē taē ṇaṁ tāō jātimantāō kukkuḍiyāō ēē aṇḍaē saē ya aṇḍaē saēṇaṁ paṅkhavāēṇaṁ sārakkhamāṇīō saṅgōvēmāṇīō viharissanti taē ṇaṁ amhaṁ ēttha dō kīlāvaṇagā mayūrī-pōyagā bhavissanti tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā saē saē dāsacēḍaē saddāvēnti saddāvēttā ēvaṁ vayāsī—</s>
	    </p>
	    <p>
	      <s>gacchaha ṇaṁ tubbhē dēvāṇuppiyā imē aṇḍaē gahāya sagaṇaṁ jātimantāṇaṁ kukkuḍīṇaṁ aṇḍaēsu pakkhivaē jāva tē vi pakkhivēnti taē ṇaṁ tē satthavāhadāragā dēvadattāē gaṇiyāē saddhiṁ subhūmibhāgassa ujjāṇassa ujjāṇasiriṁ paccaṇubbhavamāṇā viharittā tamēva jāṇaṁ durūḍhā samāṇā jēṇēva campā nayarī jēṇēva dēvadattāē gaṇiyāē gihē tēṇēva uvāgacchanti uvāgacchittā dēvadattāē gihaṁ anuppavisanti anuppavisittā dēvadattāē gaṇiyāē viulaṁ jīviyārihaṁ pīidāṇaṁ dalayanti dalaïttā sakkārēnti sammāṇēnti sakkārēttā sammāṇēttā dēvadattāē gihāō paḍiṇikkhamanti paḍiṇikkhamittā jaṇēva sayāiṁ sayāiṁ gihāiṁ tēṇēva uvāgacchanti uvāgacchittā sakammasampaüttā jāyā yāvi hōtthā.</s>
	    </p>
	  </div>
	  <div type="section" n="60">
	    <p>
	      <s>tattha ṇaṁ jē sē sāgaradattaputtē satthavāhadāraē sē ṇaṁ kallaṁ jāva jalantē jēṇēva sē vaṇamayūrī aṇḍaē tēṇēva uvā-gacchaï uvāgacchittā taṁsi mayūrī-aṇḍayaṁsī saṅkiē kaṅkhiē vitigiñchasamāvaṇṇē bhēyasamāvaṇṇē kalusasamāvaṇṇē kiṇṇaṁ mamaṁ ēttha kīlāvaṇaē mayūrī-pōyaē bhavissaï udāhu nō bhavissaï tti kaṭṭu taṁ mayūrī-aṇḍayaṁ abhikkhaṇaṁ-abhikkhaṇaṁ uvvattēi pariyattēi āsārēti saṁsārēi cālēi phandēi ghaṭṭēi khōbhēi abhikkhaṇaṁ-abhikkhaṇaṁ kaṇṇamūlaṁsi ṭiṭṭiyāvēi.</s>
	    </p>
	    <p>
	      <s>taē ṇaṁ sē mayūrī-aṇḍaē abhikkhaṇaṁ-abhikkhaṇaṁ uvvattijjamāṇē ṭiṭṭiyāvējjamāṇē pōccaḍē jāē yāvi hōtthā.</s>
	    </p>
	    <p>
	      <s>tatē ṇaṁ sē sāgaradattaputtē satthavāhadāraē aṇṇayā kayāiṁ jēṇēva sē mayūrī-aṇḍaē tēṇēva uvāgacchaï uvāgacchaï taṁ mayūrī-aṇḍayaṁ pōccaḍamēva pasaï ahō ṇaṁ mamaṁ ēttha kīlāvaṇaē mayūrī-pōyaē na jāē tti kaṭṭu ōhayamaṇa jāva jhiyāyaï, ēvāmēva samaṇāusō jō amhaṁ nigganthō vā nigganthī vā āyariya-uvajjhāyāṇaṁ antiē pavvaïē samāṇē pañcamahavvaēsu chajjīvanikāēsu nigganthē pāvayaṇē saṅkiē jāva kalusasamāvaṇṇē sē ṇaṁ iha bhavē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvagāṇaṁ bahūṇaṁ sāviyāṇaṁ ya hīlaṇijjē nindaṇijjē khiṁsaṇijjē garahaṇijjē paribhavaṇijjē paralōē vi ya ṇaṁ āgacchaï bahūṇi daṇḍaṇāṇi ya jāva anupariyaṭṭissaï.</s>
	    </p>
	  </div>
	  <div type="section" n="61">
	    <p>
	      <s>taē ṇaṁ sē jiṇadattaputtē jēṇēva sē mayūrī-aṇḍaē tēṇēva uvāgacchaï uvāgacchittā taṁsi mayūrī-aṇḍayaṁsi nissaṅkiē nikkaṅkhiē nivvitigiñchē, suvvattaē ṇaṁ mama ēttha kīlāvaṇaē mayūrī-pōyaē bhavissaï tti kaṭṭu taṁ mayūrī-aṇḍayaṁ abhikkhaṇaṁ-abhikkhaṇaṁ nō uvvattēi jāva nō ṭiṭṭiyāvēi, taē ṇaṁ sē mayūrī-aṇḍaē anuvvattijjamāṇē jāva aṭiṭṭiyāvijjamāṇē kālēṇaṁ samaēṇaṁ ubbhinnē mayūrī-pōyaē ēttha jāē.</s>
	    </p>
	    <p>
	      <s>taē ṇaṁ sē jiṇadattaputtē taṁ mayūrī-pōyayaṁ pāsaï pāsittā haṭṭatuṭṭhē mayūra-pōsaē saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! imaṁ mayūra-pōyagaṁ bahūhiṁ mayūrapōsaṇa-pāōggēhiṁ davvēhiṁ anupuvvēṇaṁ sārakkhamāṇā saṅgōvēmaṇā saṁvaḍḍhēha naṭṭullagaṁ ca sikkhāvēha tē ṇaṁ tē mayūra-pōsagā jiṇadattaputtassa ēyamaṭṭhaṁ paḍisuṇēnti taṁ mayūra-pōyagaṁ gēṇhanti jēṇēva saē gihē tēṇēva uvāgacchanti taṁ mayūra-pōgagaṁ jāva naṭṭullagaṁ ca sikkhāvēnti.</s>
	    </p>
	    <p>
	      <s>taē ṇaṁ sē mayūra-pōyaē ummukka-bālabhāvē viṇṇaya-pariṇayamēttē jōvvaṇagamaṇupattē lakkhaṇa-vañjaṇa-guṇōvavēē māṇummāṇappamāṇa-paḍipunnapakkha-pēhuṇakalāvē vicittapicchē satacandaē nīlakaṇṭhaē naccaṇasīlaē ēgāē cappuḍiyāē kayāē samāṇīē aṇēgāiṁ nadullagasayāiṁ kēkāravasayāṇi ya karēmāṇē viharaï taē ṇaṁ tē mayūra-pōsagā taṁ mayūra-pōyagaṁ ummukkabālabhāvaṁ jāva kēkāiyasayāṇi ya karēmāṇaṁ pāsittā ṇaṁ taṁ mayūra-pōyagaṁ gēṇhanti gēṇhittā jiṇadattaputtassa uvaṇēnti.</s>
	    </p>
	    <p>
	      <s>taē ṇaṁ sē jiṇadattaputtē satthavāhadāraē mayūra-pōyagaṁ ummukkabālabhāvaṁ jāvaṁ kēkāiyasayāṇi ya karēmāṇaṁ pāsittā haṭṭhatuṭṭhē tēsiṁ vipulaṁ jīviyārihaṁ pīidāṇaṁ dalayaï dalaïttā paḍivisajjēi.</s>
	    </p>
	    <p>
	      <s>taē ṇaṁ sē mayūra-pōyagaṁ jiṇadattaputtēṇaṁ ēgāē cappuḍiyāē kayāē samāṇīē naṅgōlā-bhaṅga-sirōdharē sēyāvaṅgē ōyāriyaṁ-païṇṇapakkhē ukkhittacanda-kāiya-kalāvē kēkkāiyasayāṇi muñcamāṇē naccaï.</s>
	    </p>
	    <p>
	      <s>taē ṇaṁ sē jiṇadattaputtē tēṇaṁ mayūra-pōyaēṇaṁ campāē nayarīē siṅghāḍaga-jāva pahēsu saēhi ya sāhassiēhi ya sayasā-hassiēhi ya paṇiēhiṁ jayaṁ karēmāṇē viharaï ēvāmēva samaṇāusō jō amhaṁ nigganthō vā nigganthī vā āyariya-uvajjhāyāṇaṁ antiē muṇḍē bhavittā agārāō aṇagāriyaṁ pavvaïē samāṇē pañcamahavvaēsu chajjīvanikāēsu nigganthē pāvayaṇē nisaṅkiē nikkaṅkhiē nivvitigiñchē sē ṇaṁ ihabhavē cēva bahūṇa samaṇāṇaṁ bahūṇaṁ samaṇīṇaṁ jāva vīīvaïssaï ēvaṁ khalu jambū samaṇēṇaṁ bhagavayā mahāvīrēṇaṁ āigarēṇaṁ titthagarēṇaṁ jāva siddhigaïnāmadhējjaṁ ṭhāṇaṁ sampattēṇaṁ taccassa nāyajjhaṇassa ayamaṭṭhē pannattē tti bēmi.</s>
	    </p>
	  </div>
	</div><!-- adhyayana !-->
	<div type="adhyayana" n="4">
	  <div type="section" n="62">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ taccassa nāyajjhayaṇassa ayamaṭṭhē pannattē caütthassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ vāṇārasī nāmaṁ nayarī hōtthā vaṇṇaō, tīsē ṇaṁ vāṇārasīē nayarīē bahiyā-uttarapuratthimē disībhāē gaṅgāē mahānaīē mayaṅgatīraddahē nāma dahē hōtthā, anupuvvasujāyavappa-gambhīrasīyalajalē accha-vimala-salila-palicchaṇṇē sañchaṇṇaṁ- patta-puppha-palāsa bahuuppala-paüma-kumuya-naliṇa-subhaga-sōgandhiya-puṇḍarīya-mahāpuṇḍarīya-sayapatta-sahassapatta- kēsarapupphōvaciē pāsāīē darisaṇijjē abhirūvē paḍirūvē tattha ṇaṁ bahūṇaṁ macchāṇa ya kacchabhāṇa ya gāhāṇa ya magarāṇa ya suṁsumārāṇa ya sayāṇi ya sahassāṇi ya sayasahassāṇi ya jūhāiṁ nibbhayāiṁ niruvviggāiṁ suhaṁsuhēṇaṁ abhiramamāṇāiṁ-abhiramamāṇāiṁ viharanti, tassa ṇaṁ mayaṅgatīraddahassa adūrasāmantē ēttha ṇaṁ mahaṁ ēgē māluyakacchaē hōtthā-vaṇṇaō, tattha ṇaṁ duvē pāvasiyālagā parivasanti-pāvā caṇḍā ruddā tallicchā sāhasiyā lōhiyapāṇī āmisatthī āmisāharā āmisappiyā āmisalōlā āmisaṁ gavēsamāṇā rattiviyāla-cāriṇō diyā pacchannaṁ yā vi ciṭṭhanti.</s>
	    </p>
	    <p>
	      <s>taē ṇaṁ tāō mayaṅgatīraddahāō aṇṇayā kayāiṁ sūriyaṁsi ciratthamiyaṁsi luliyāē sañjhāē paviralamāṇusaṁsi nisanta-paḍiniyantaṁsi samāṇaṁsi duvē kummagā āhāratthī āhāraṁ gavēsamāṇā saṇiyaṁ-saṇiyaṁ uttaranti tassēva mayaṅgatīraddahassa paripērantēṇaṁ savvaō samanta parighōlamāṇā-parighōlamāṇā vittiṁ kappēmāṇā viharanti, tayāṇantaraṁ ca ṇaṁ tē pāvasiyālagā āhāratthī āhāraṁ gavēsamāṇā māluyākacchagāō paḍiṇikkhamanti paḍiṇikkhamittā jēṇēva mayaṅgatīraddahē tēṇēva uvāgacchanti uvāgacchittā tassēva mayaṅgatīraddahassa paripērantēṇaṁ parighōlamāṇā-parighōlamāṇā vittiṁ kappēmāṇā viharanti.</s>
	    </p>
	    <p>
	      <s>taē ṇaṁ tē pāvasiyālagā tē kummaē pāsanti pāsittā jēṇēva tē kummaē tēṇēva pahārēttha gamaṇāē taē ṇaṁ tē kummagā tē pāvasiyālaē ējjamāṇē pāsanti pāsittā bhīyā tatthā tasiyā uvviggā sañjāyabhayā hatthē ya ē ya gīhaō ya saēhiṁ-saēhiṁ kāēhi sāharanti sāharittā niccalā nipphandā tusiṇīyā sañciṭṭhanti.</s>
	    </p>
	    <p>
	      <s>taē ṇaṁ tē pāvasiyālagā jēṇēva tē kummagā tēṇēva uvāgacchanti uvāgacchittā tē kummaē savvaō samantā uvvattēnti pariyattēnti āsārēnti saṁsārēnti cālēnti ghaṭṭēnti phandēti khōbhēnti nihēhi ālupanti dantēhi ya akkhōḍēnti nō cēva ṇaṁ sañcāēnti tēsiṁ kummagāṇaṁ sarīrassa kiñci ābāhaṁ vā vābāhaṁ vā uppāittaē chavicchēyaṁ vā karēttaē.</s>
	    </p>
	    <p>
	      <s>taē ṇaṁ tē pāvasiyālagā tē kummē dōccampi taccampi savvaō samantā uvvattēnti jāva nō cēva ṇaṁ sañcāēnti karēttaē tāhē santā tantā paritantā nivviṇṇā samāṇā saṇiyaṁ-saṇiyaṁ paccōsakkanti ēgantamavakkamanti niccalā nipphandā tusiṇayā sañciṭṭhanti.</s>
	    </p>
	    <p>
	      <s>taē ṇaṁ ēgē kummē tē pāvasiyālaē ciragaē dūraṅgaē jāṇittā saṇiyaṁ-saṇiyaṁ ēgaṁ pāyaṁ nicchubhaï taē ṇaṁ tē pāvasiyālagā tēṇaṁ kummaēṇaṁ saṇiyaṁ-saṇiyaṁ ēgaṁ pāyaṁ nīṇiyaṁ pāsanti pāsittā ukkiṭṭhāē gaīē sigghaṁ turiyaṁ cavalaṁ caṇḍaṁ jaïṇaṁ vēgiyaṁ jēṇēva sē kummaē tēṇēva uvāgacchanti uvāgacchittā tassa ṇaṁ kummagassa taṁ pāyaṁ nakkhēhiṁ ālumpanti dantēhiṁ akkhōḍēnti taō pacchā maṁsaṁ ca sōyaṁ ca āhārēnti āhārēttā taṁ kummagaṁ savvaō samantā uvvattēnti jāva nō cēva ṇaṁ sañcāēnti tassa kummagassa sarīrassa kiñci ābāhaṁ vā vābāhaṁ vā uppāittaē chavicchēiṁ vā karēttaē jāva tāhē cālēnti ghaṭṭēnti phandēnti khōbhēnti nahēhiṁ ālumpanti dantēhi ya akkhōḍēnti nō cēva ṇaṁ sañcāēnti tassa kummagassa sarīrassa kiñci ābāhaṁ vā vābāhaṁ dōccampi ēgantamavakkamanti ēvaṁ cattāri vi pāyā jāva saṇiyaṁ-saṇiyaṁ gīvaṁ nīṇēi.</s>
	    </p>
	    <p>
	      <s>taē ṇaṁ tē pāvasiyālagā tēṇē kummaēṇaṁ saṇiyaṁ-saṇiyaṁ gīvaṁ nīṇiyaṁ pāsanti pāsittā sigghaṁ turiyaṁ cavalaṁ caṇḍaṁ jaïṇaṁ vēgiyaṁ jāva tassa ṇaṁ kummagassa taṁ gīvaṁ nahēhiṁ ālumpanti dantēhiṁ kavālaṁ vihāḍēnti vihāḍēttā taṁ kummagaṁ jīviyāō vavarōvēnti vavarōvēttā maṁsaṁ ca sōṇiyaṁ ca āhārēnti.</s>
	    </p>
	    <p>
	      <s>ēvāmēva samaṇāusō jō amhaṁ nigganthō vā nigganthi vā āyariya-uvajjhāyāṇaṁ antiē pavvaïē samāṇē pañca indiyā aguttā bhavanti, sē ṇaṁ ihabhavē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvagāṇaṁ bahūṇaṁ sāviyāṇaṁ ya hīlaṇijjē jāva paralōē vi ya ṇaṁ āgacchaï- bahūṇi daṇḍaṇāṇaṁ jāva anupariyaṭṭissaï- jahā va sē kummaē aguttindiē, taē ṇaṁ tē pāvasiyālagā jēṇēva sē dōccē kummaē tēṇēva uvāgacchanti uvāgacchittā taṁ kummagaṁ savvaō samantā uvvattēnti jāva dantēhi ya akkhōḍēnti nō cēva ṇaṁ sañcāēnti tassa kummagassa sarīrassa kiñci ābāhaṁ vā vābāhaṁ vā uppāittaē vā karēttaē.</s>
	    </p>
	    <p>
	      <s>taē ṇaṁ tē pāvasiyālagā taṁ kummagaṁ dōccampi taccampi uvvattēnti jāva nō sañcāyanti tassa kummagassa sarīrassa kiñci ābāhaṁ vā vābāhaṁ vā jāva chavicchēyaṁ vā karēttaē tāhē santā tantā paritantā nivviṇṇā samāṇā jāmēva disaṁ pāubbhūyā tāmēva disaṁ paḍigayā.</s>
	    </p>
	    <p>
	      <s>taē ṇaṁ sē kummaē tē pāvasiyālaē ciraṅgaē dūraṅgaē jāṇittā saṇiyaṁ-saṇiyaṁ gīvaṁ nīṇēi nīṇēttā disāvalōyaṁ karēi karēttā jamagasamagaṁ cattāri vi pāē nīṇēi nīṇēttā tāē ukkiṭṭhāē jāva kummagaīē vīī-vayamāṇē-vīīvayamāṇē jēṇēva mayaṅgatīraddahē tēṇēva uvāgacchaï uvāgacchittā mitta-nāi-niyaga-sayaṇa-sambandhi-pariyaṇēṇaṁ saddhiṁ abhisamaṇṇāgaē yāvi hōtthā.</s>
	    </p>
	    <p>
	      <s>ēvāmēva samaṇāusō jō amhaṁ samaṇō vā samaṇī vā āyariya-uvajjhāyāṇaṁ antiē muṇḍē bhavittā agārāō aṇagāriyaṁ pavvaïē samāṇē pañca ya sē indiyāi guttāiṁ bhavanti jāva jahā va sē kummaē guttindiē.</s>
	    </p>
	    <p>
	      <s>ēvaṁ khalu jambū ! samaṇēṇaṁ bhagavayā mahāvīrēṇaṁ caütthassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="5">
	  <div type="section" n="63">
	    <p>
	      <s>jaï ṇaṁ bhantē samaṇēṇaṁ bhagavayā mahāvīrēṇaṁ caütthassa nāyajjhayaṇassa ayamaṭṭhē pannattē pañcamassa ṇaṁ bhantē nāyajjhayaṇassa kē aṭṭhē pannattē?</s>
	    </p>
	    <p>
	      <s>ēvaṁ khalu jambū tēṇaṁ kālēṇaṁ tēṇē samaēṇaṁ bāravatī nāmaṁ nayarī hōtthā-pāīṇapaḍīṇāyayā udīṇadāhiṇavitthiṇṇā navajōyaṇavitthiṇṇā duvālasajōyaṇāyāmā dhaṇavaï-maï-nimmiyā cāmīyara-pavara-pāgārā nāṇāmaṇi-pañcavaṇṇa-kavisīsaga-sōhiyā alakā-puri-saṅkāsā pamuiya-pakkīliyā paccakkhaṁ dēva-lōgabhūyā tīsē ṇaṁ bāravaīē nayarīē bahiyā uttapuratthimē disībhāē rēvatagē nāmaṁ pavvaē hōtthā-tuṅgē gagaṇatalamaṇulihantasiharē nāṇāvihaguccha-gumma-layā-valli-parigaē haṁsa-miga-mayūra-kōñca-sārasa-cakkavāya-mayaṇasāla-kōilakulō-vavēē aṇēgataḍa-kaḍaka-viyara-ujjara-pavāyapabbhārasiharapaürē accharagaṇa-dēvasaṅgha-cāraṇa-vijjā-haramihuṇa-saṁviciṇṇē niccacchaṇaē dasāravara-vīrapurisa-tēlōkkabalavagāṇaṁ sōmē subhagē piyadaṁsaṇē surūvē pāsāīē darisaṇīē abhirūvē paḍirūvē.</s>
	    </p>
	    <p>
	      <s>tassa ṇaṁ rēvayagassa adūrasāmantē ēttha ṇaṁ nandanavaṇē nāmaṁ ujjāṇē hōtthā, savvōuya-puppha-phala-samiddhē rammē nandaṇavaṇappagāsē pāsāīē darisaṇīē abhirūvē paḍirūvē.</s>
	    </p>
	    <p>
	      <s>tassa ṇaṁ ujjāṇassa bahumajjhadēsabhāē surappiē nāmaṁ jakkhāyayaṇē hōtthā, divvē vaṇṇaō tattha ṇaṁ bāravaīē nayarīē kaṇhē nāmaṁ vāsudēvē rāyā parivasaï, sē ṇaṁ tattha samuddavijayapāmōkkhāṇaṁ dasaṇhaṁ dasārāṇaṁ baladēvapāmōkkhāṇaṁ pañcaṇhaṁ mahāvīrāṇaṁ uggasēṇapāmōkkhāṇaṁ sōlasaṇhaṁ rāīsāhassīṇaṁ pajjunna-pāmōkkhāṇaṁ addhuṭṭhāṇaṁ kumārakōḍīṇaṁ sambapāmōkkhāṇaṁ saṭṭhīē duddantasāhassīṇaṁ vīrasēṇapāmōkkhāṇaṁ ēkka-vīsāē vīrasāhassīṇaṁ mahāsēṇapāmōkkhāṇaṁ chappaṇṇāē balavagasāhassīṇaṁ ruppiṇippāmōkkhāṇaṁ battīsē mahilāsāhassīṇaṁ aṇaṅgasēṇāpāmōkkhāṇaṁ aṇēgāṇaṁ gaṇiyāsahassīṇaṁ aṇṇēsiṁ ca bahūṇaṁ īsara-talavara jāva-satthavāhapabhiīṇaṁ vēyaḍḍhagiri-sāgarapērantassa ya dāhiṇaḍḍha bharahassa bāravaīē nayarīē āhēvaccaṁ jāva pālēmāṇē viharaï.</s>
	    </p>
	  </div>
	  <div type="section" n="64">
	    <p>
	      <s>tattha ṇaṁ bāravaīē nayarīē thāvaccā nāmaṁ gāhāvaïṇī parivasaï - aḍḍhā jāva aparibhūyā, tīsē ṇaṁ thāvaccāē gāhāvaïṇīē puttē thāvaccāputtē nāmaṁ satthavāhadāraē hōtthā, sukumālapāṇiē jāva surūvē.</s>
	    </p>
	    <p>
	      <s>taē ṇaṁ sā thāvaccā gāhāvaïṇī taṁ dāragaṁ sāirēgaaṭṭhavāsajāyayaṁ jāṇittā sōhaṇaṁsi tihi-karaṇa-nakkhatta-muhuttaṁsi kalāyariyassa uvaṇēi jāva bhōgasamatthaṁ jāṇittā battīsāē ibbhakulabāliyāṇaṁ ēgadivasēṇaṁ pāṇiṁ gēṇhāvēi battīsaō dāō jāva battīsāē ibbhakulabāliyāhiṁ saddhiṁ vipulē sadda-pharisa-rasa-rūva-gandhē jāva bhuñjamāṇē viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ arahā ariṭṭhanēmī āigarē titthagarē sō cēva vaṇṇaō dasadhaṇussēhē nīluppala-gavalaguliya-ayasikusumappagāsē aṭṭhārasahiṁ samaṇa-sāhassīhiṁ cattālīsāē ajjiyāsāhassīhiṁ saddhiṁ samparivuḍē puvvāṇupuvviṁ caramāṇē jāva jēṇēva bāravaï nāmaṁ nagarī jēṇēva rēvatagapavvaē jēṇēva nandaṇavaṇē ujjāṇaṁ jēṇēva surappiyassa jakkhassa jakkhāyayaṇē jēṇēva asōgavarapāyavē tēṇēva uvāgacchaï uvāgacchittā ahāpaḍirūvaṁ ōggahaṁ ōgiṇhittā sañjamēṇaṁ tavasā appāṇaṁ bhāvēmāṇē viharaï, parisā niggayā, dhammō kahiō.</s>
	    </p>
	    <p>
	      <s>taē ṇaṁ sē kaṇhē vāsudēvē imīsē kahāē laddhaṭṭhē samāṇē kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! sabhāē suhammāē mēghōgharasiyaṁ gambhīramahurasaddaṁ kōmuiyaṁ bhēriṁ tālēha.</s>
	    </p>
	    <p>
	      <s>taē ṇaṁ tē kōḍumbiyapurisā kaṇhēṇaṁ vāsudēvēṇaṁ ēvaṁ vuttā samāṇā haṭṭhatuṭṭhā- jāva matthaē añjaliṁ kaṭṭu- ēvaṁ sāmī taha tti [āṇāē viṇaēṇaṁ vayaṇaṁ] paḍisuṇēnti paḍisuṇēttā kaṇhassa vāsudēvassa antiyāō paḍinikkhamanti paḍinikkhamittā jēṇēva sabhā suhammā jēṇēva kōmuiyā bhērī tēṇēva uvāgacchanti uvāgacchittā taṁ mēghōgharasiyaṁ gambhīraṁ mahurasaddaṁ kōmuiyaṁ bhēriṁ tālēnti.</s>
	      <s>taō niddha-mahura-gambhīra-paḍisuēṇaṁ piva sāraïēṇaṁ balāhaēṇaṁ anurasiyaṁ bhērīē, taē ṇaṁ tīsē kōmuiyāē bhērīē tāliyāē samāṇīē bāravaīē nayarīē navajōyaṇavitthiṇṇāē duvālasajōyaṇāyāmāē siṅghāḍaga-tiya-caükka-caccara-kandara-darī-vivara-kuhara-giri-sihara-nagaragōura-pāsāya-duvāra-bhavaṇa-dēula-paḍissuyā-sayahasahassa saṅkulaṁ karēmāṇē bāravattiṁ nayarī sabbhintara-bāhiriyaṁ savvaō samantā saddē vippasaritthā.</s>
	    </p>
	    <p>
	      <s>taē ṇaṁ bāravaīē nayarīē navajōyaṇavitthiṇṇāē bārasajōyaṇāyāmāē samudada vijayapāmōkkhā dasa dasārā jāva gaṇiyāsahassāiṁ kōmuīyāē bhērīē saddaṁ sōccā nisammaṁ haṭṭhatuṭṭha-cittamāṇandiyā jāva ṇhāyā āviddha-vagghāriya-malladāma-kalāvā ahayavattha-candaṇō-kinnagāyasarīrā appēgaïyā hayagayā ēvaṁ gayagayā raha-sīyā-sandamāṇīgayā appēgaïyā pāyavihāracārēṇaṁ purisavaggurāparikkhittā kaṇhassa vāsudēvassa antiyaṁ pāubbhavitthā.</s>
	    </p>
	    <p>
	      <s>taē ṇaṁ sē kaṇhē vāsudēvē samuddavijayapāmōkkhē dasa dasārē jāva antiyaṁ pāubbhavamāṇē pāsittā haṭṭhatuṭṭha-cittamāṇandiē jāva harisavasa-visappamāṇahiyaē kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! cāuraṅgiṇi sēṇaṁ sajjēha vijayaṁ ca gandhahatthiṁ uvaṭṭhavēha tēvi tahatti uvaṭṭhavēnti, jāva pajjuvāsaï.</s>
	    </p>
	  </div>
	  <div type="section" n="65">
	    <p>
	      <s>thāvaccāputtē vi niggaē jahā mēhē tahēva dhammaṁ sōccā nisamma jēṇēva thāvaccā gāhāvaïṇī tēṇēva uvāgacchaï uvāgacchittā pāyaggahaṇaṁ karēi jahā mēhassa tahā cēva nivēyaṇā [taē ṇaṁ taṁ thāvaccāputtaṁ thāvaccā gāhāvaïṇī] jāhē nō sañcāēi visayāṇulōmāhi ya visayapaḍikūlēhi ya bahūhiṁ āghavaṇāhi ya pannavaṇāhi ya saṇṇavaṇāhi ya viṇṇavaṇāhi ya āghavittaē vā pannavittaē vā saṇṇavittaē vā viṇṇavittaē vā tāhē akāmiyā cēva thāvaccāputtassa dāragassa nikkhamaṇamaṇumannitthā navaraṁ nikkhamaṇā-bhisēyaṁ pāsāmō, taē ṇaṁ sē thāvaccāputtē tusiṇīē sañciṭṭhaï.</s>
	    </p>
	    <p>
	      <s>taē ṇaṁ sā thāvaccā gāhāvaïṇī āsaṇāō abbhuṭṭhēi abbhuṭṭhēttā mahatthaṁ mahagghaṁ mahariyaṁ rāyārihaṁ pāhuḍaṁ gēṇhaï gēṇhittā mitta-jāva samparivuḍā jēṇēva kaṇhassa vāsudēvassa bhavaṇavarapaḍiduvāradēsabhāē tēṇēva uvāgacchaï uvāgacchittā paḍihāradēsiēṇaṁ maggēṇaṁ jēṇēva kaṇhē vāsudēvē tēṇēva uvāgacchaï uvāgacchittā karayala-jāva vaddhāvēi vaddhāvēttā taṁ mahatthaṁ mahagghaṁ maharihaṁ rāyārihaṁ pāhuḍaṁ uvaṇēi uvaṇēttā ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā! mama ēgē puttē thāvaccāputtē nāmaṁ dāraē-iṭṭhē jāva sē ṇaṁ dēvāṇuppiyā! saṁsārabhayaüvviggē icchaï arahaō ariṭṭhanēmissa jāva pavvaïttaē, ahaṇṇaṁ nikkhamaṇasakkāraṁ karēmi, taṁ icchāmi ṇaṁ dēvāṇuppiyā! thāvaccāputtassa nikkhamamāṇassa chattamaüḍacāmarāō ya vidinnāō.</s>
	    </p>
	    <p>
	      <s>taē ṇaṁ kaṇhē vāsudēvē thāvaccaṁ gāhāvaïṇiṁ ēvaṁ vayāsī — acchāhi ṇaṁ tumaṁ dēvāṇuppiē! sunivvuyā-vīsatthā, ahaṇṇaṁ sayamēva thāvaccāputtassa dāragassa nikkhamaṇasakkāraṁ karissāmi.</s>
	    </p>
	    <p>
	      <s>taē ṇaṁ sē kaṇhē vāsudēvē cāuraṅgiṇīē sēṇāē vijayaṁ hatthirayaṇaṁ durūḍhē samāṇē jēṇēva thāvaccāē gāhāvaïṇīē bhavaṇē tēṇēva uvāgacchaï uvāgacchittā thāvaccāputtaṁ ēvaṁ vayāsī — mā ṇaṁ tumaṁ dēvāṇuppiyā! muṇḍē bhavittā pavvayāhi bhuñjāhi ṇaṁ dēvāṇuppiyā! vipulē māṇussaē kāmabhōgē mama bāhucchāya-pariggahiē, kēvalaṁ dēvāṇuppiyassa ahaṁ nō sañcāēmi vāukāyaṁ uvarimēṇaṁ gacchamāṇaṁ nivārittaē, aṇṇō ṇaṁ dēvāṇuppiyassa jaṁ kiñci ābāhaṁ vā vābāhaṁ vā uppāēi taṁ savvaṁ nivārēmi.</s>
	    </p>
	    <p>
	      <s>taē ṇaṁ sē thāvaccāputtē kaṇhēṇaṁ vāsudēvēṇaṁ ēvaṁ vuttē samāṇē kaṇhaṁ vāsudēvaṁ ēvaṁ vayāsī jaï ṇaṁ tumaṁ dēvāṇuppiyā! mama jīviyantaraṁ maccuṁ ējjamāṇaṁ nivārēsi jaraṁ vā sarīrarūvaviṇāsaṇiṁ sarīraṁ aïvayamāṇiṁ nivārēsi taē ṇaṁ ahaṁ tava bāhucchāya-pariggahiē viulē māṇussaē kāmabhōgē bhuñjamāṇē viharāmi.</s>
	    </p>
	    <p>
	      <s>taē ṇaṁ sē kaṇhē vāsudēvē thāvaccāputtēṇaṁ ēvaṁ vuttē samāṇē thāvaccāputtaṁ ēvaṁ vayāsī — ēē ṇaṁ dēvāṇuppiyā! duraïkkamaṇijjā nō khalu sakkā subaliēṇāvi dēvēṇa vā dāṇavēṇa vā nivārittaē naṇṇattha appaṇō kammakkhaēṇaṁ, taṁ icchāmi ṇaṁ dēvāṇuppiyā! aṇṇāṇa-micchatta-aviraï-kasāya-sañciyassa attaṇō kammakkhayaṁ karittaē.</s>
	    </p>
	    <p>
	      <s>taē ṇaṁ sē kaṇhē vāsudēvē thāvaccāputtēṇaṁ ēvaṁ vuttē samāṇē kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ dēvāṇuppiyā! bāravaīē nayarīē siṅghāḍaga-tiga-caükka-caccara-jāva hatthikhandhavaragayā mahayā-mahayā saddēṇaṁ ugghōsēmāṇā-ugghōsēmāṇā ugghōsaṇaṁ karēha- ēvaṁ khalu dēvāṇuppiyā! thāvaccāputtē saṁsārabhaüvviggē bhīē jammaṇa-jara-maraṇāṇaṁ icchaï arahaō ariṭṭhanēmissa antiē muṇḍē bhavittā pavvaïttaē taṁ jō khalu dēvāṇuppiyā! rāyā vā juvarāyā vā dēvī vā kumārē vā īsarē vā talavarē vā kōḍumbiya-māḍambiya-ibbha-sēṭṭhi-sēṇāvaï-satthavāhē vā thāvaccāputtaṁ pavvayantamaṇupavvayaï tassa ṇaṁ kaṇhē vāsudēvē anujāṇaï pacchāurassa vi ya sē mitta-nāi jāva jōgakkhēma-vaṭṭamāṇī paḍivahaï tti kaṭṭu dhōsaṇaṁ dhōsēha jāva dhōsanti tatē ṇaṁ thāvaccāputtassa anurāēṇaṁ purisasahassaṁ nikkhamaṇābhimuhaṁ ṇhāyaṁ savvālaṅkāravibhūsiyaṁ pattēyaṁ-pattēyaṁ purisasahassavāhiṇīsu sibiyāsu durūḍhaṁ samāṇaṁ mitta-nāi-parivuḍaṁ thāvaccāputtassa antiyaṁ pāubbhūyaṁ.</s>
	    </p>
	    <p>
	      <s>taē ṇaṁ sē kaṇhē vāsudēvē purisasahassaṁ antiyaṁ pāubbhavamāṇaṁ pāsaï pāsittā kōḍumbiyapurisē saddāvēi saddāvēttā ēvaṁ vayāsī — jahā mēhassa nikkhamaṇābhisēō tahēva sēyāpīēhiṁ pahāvēti jāva arahaō ariṭṭhanēmisas chattāichattaṁ paḍāgāipaḍāgaṁ pāsanti pāsittā vijjāharacāraṇē jāva pāsittā sīyāō paccōrūhaï.</s>
	    </p>
	    <p>
	      <s>taē ṇaṁ sē kaṇhē vā sudēvē thāvaccāputtaṁ puraō kāuṁ jēṇēva arahā ariṭṭhanēmi savvaṁ taṁ cēva ābharaṇaṁ0.</s>
	    </p>
	    <p>
	      <s>taē ṇaṁ sā thāvaccā gāhāvaïṇī haṁsalakkhaṇēṇaṁ paḍasāḍaēēṇaṁ ābharaṇa-mallālaṅkāraṁ paḍicchaï hāra-vāridhāra-sinduvāpara-chinnamuttāvali-ppagāsāiṁ aṁsūṇi viṇimmuyamāṇī-viṇimmuyamāṇī jāva ēvaṁ vayāsī — jaïyavvaṁ jāyā! ghaḍiyavvaṁ jāyā! parakkamiyavvaṁ jāyā! assiṁ ca ṇaṁ aṭṭhē nō pamāēyavvaṁ jāmēva disiṁ pāubbhūyā tāmēva disiṁ paḍigayā, taē ṇaṁ sē thāvaccāputtē purisasahassēhiṁ saddhiṁ sayamēva pañcamuṭṭhiyaṁ lōyaṁ karēi karēttā jēṇāmēva arahā ariṭṭhanēmi tēṇāmēva uvāgacchaï uvāgacchittā arahaṁ ariṭṭhanēmiṁ tikkhuttō āyāhiṇa-payāhiṇaṁ karēi karēttā vandaï namaṁsaï jāva pavvaïē.</s>
	    </p>
	    <p>
	      <s>taē ṇaṁ sē thāvaccāputtē aṇagārē jāē- īriyāsamiē bhāsāsamiē jāva viharaï.</s>
	    </p>
	    <p>
	      <s>taē ṇaṁ sē thāvaccāputtē arahaō ariṭṭha-nēmissa tahārūvāṇaṁ thērāṇaṁ antiē sāmāiyamāiyāiṁ cōddasapuvvāiṁ ahijjaï ahijjittā bahūhiṁ [caüttha-chaṭṭhama-dasama-duvālasēhiṁ māsaddhamāsakhamaṇēhiṁ appāṇaṁ bhāvēmāṇē] viharaï.</s>
	    </p>
	    <p>
	      <s>taē ṇaṁ arahā ariṭṭhanēmi thāvaccāputtassa aṇagārassa taṁ ibbhāiyaṁ aṇagārasahassaṁ sīsattāē dalayaï.</s>
	    </p>
	    <p>
	      <s>taē ṇaṁ sē thāvaccāputtē aṇṇayā kayāiṁ arahaṁ ariṭṭhanēmiṁ vandaï namaṁsaï vandittā namaṁsittā ēvaṁ vayāsī — icchāmi ṇaṁ bhantē tubbhēhiṁ abbhaṇuṇṇāē samāṇē ahāsuhaṁ taē ṇaṁ sē thāvaccāputtē aṇagāra-sahassēṇaṁ saddhiṁ bahiyā jaṇavayavihāraṁ viharaï.</s>
	    </p>
	  </div>
	  <div type="section" n="66">
	    <p>
	      <s>tēṇaṁ kālēṇaṁ tēṇaṁ samaēṇaṁ sēlagapurē nāmaṁ nagarē hōtthā, subhūmibhāgē ujjāṇē, sēlaē rāyā, paümāvaī dēvī, maṇḍuē kumārē juvarāyā tassa ṇaṁ sēlagassa panthagapāmōkkhā pañca mantisayā0 hōtthā-uppattiyāē vēṇaïyāē kammiyāē pāriṇāmiyāē uvavēyā rajjadhuraṁ cintayanti.</s>
	    </p>
	    <p>
	      <s>thāvaccāputtē sēlagapurē samōsaḍhē, rāyā niggatō, dhammakahā, dhammaṁ sōccā0 - jahā ṇaṁ dēvāṇuppiyāṇaṁ antiē bahavē uggā uggaputtā bhōgā jāva ibbhā ibbhaputtā ciccā hiraṇṇaṁ jāva pavvaïttaē tahā ṇaṁ ahaṁ nō sañcāēmi pavvattiē ahaṁ ṇaṁ dēvāṇuppiyāṇaṁ antiē pañcāṇuvvaïyaṁ jāva samaṇōvāsaē jāē- jāva abhigayajīvājīvē jāva appāṇaṁ bhāvēmāṇē viharaï.</s>
	    </p>
	    <p>
	      <s>panthaga-pāmōkkhā pañca manti-sayā samaṇōvāsayā jāyā.</s>
	    </p>
	    <p>
	      <s>thāvaccāputtē bahiyā jaṇavayavihāraṁ viharaïṁ.</s>
	    </p>
	  </div>
	  <div type="section" n="67">
	    <p>
	      <s>tēṇaṁ kālēṇaṁ tēṇaṁ samaēṇaṁ sōgandhiyā nāmaṁ nayarī hōtthā-vaṇṇaō, nīlāsōē ujjāṇē vaṇṇaō, tattha ṇaṁ sōgaṅghiyāē nayarīē sudaṁsaṇē nāmaṁ nayarasēṭṭhī parivasaï aḍḍhē jāva aparibhūē.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ suē nāmaṁ parivvāyaē hōtthā- riuvvēya-jajuvvēya-sāmavēya-athavvaṇavēya-saṭṭhi tantakusalē saṅkhasamaē laddhaṭṭhē pañcajama-pañcaniyamajuttaṁ sōyamūlayaṁ dasappayāraṁ parivvāyaga-dhammaṁ dāṇadhammaṁ ca sōyadhammaṁ ca titthābhisēyaṁ ca āghavēmāṇē pannavēmāṇē dhāuratta-vattha-pavara-parihiē tidaṇḍa-kuṇḍiya-chatta-chalu karōḍiya channālaya-aṅkusa-pavittaya-kēsari-hatthagaē parivvāyagasahassēṇaṁ saddhiṁ samparivuḍē jēṇēva sōgandhiyā nayarī jēṇēva parivvāyagāvasahē tēṇēva uvāgacchaï uvāgacchittā parivvāyagāva-sahaṁsi bhaṇḍaganikkhēvaṁ karēi karēttā saṅkhasamaēṇaṁ appāṇaṁ bhāvēmāṇē viharaï.</s>
	    </p>
	    <p>
	      <s>taē ṇaṁ sōgandhiyāē nagarīē siṅghāḍaga-jāva bahujaṇō aṇṇamaṇṇassa ēvamāikkhaï, ēvaṁ khalu suē parivvāyaē iha havvamāgaē jāva viharaï, parisā niggayā, sudaṁsaṇō vi niggaē.</s>
	    </p>
	    <p>
	      <s>taē ṇaṁ sē suē parivvāyaē, tīsē parisāē sudēsaṇassa ya aṇṇēsiṁ ca bahūṇaṁ saṅkhāṇaṁ parikahēi- ēvaṁ khalu sudaṁsaṇā! amhaṁ sōyamūlaē dhammē pannattē sē vi ya sōē duvihē pannattē taṁ jahā— davvasōē ya bhāvasōē ya, davvasōē ya udaēṇaṁ maṭṭiyāē ya, bhāvasōē dabbhēhi ya mantēhi ya, jaṁ ṇaṁ amhaṁ dēvāṇuppiyā! kiñci asuī bhavaï taṁ savvaṁ sajjōpuḍhavīē ālippaï taō pacchā suddhēṇaṁ vāriṇā pakkhalijjaï taō taṁ asuī suī bhavaï, ēvaṁ khalu jīvā jalābhisēya-pūyappāṇō avigdhēṇaṁ saggaṁ gacchanti.</s>
	    </p>
	    <p>
	      <s>taē ṇaṁ sē sudaṁsaṇē suyassa antiē dhammaṁ sōccā haṭṭhatuṭṭhē suyassa antiyaṁ sōyamūlayaṁ dhammaṁ gēṇhaï gēṇhittā parivvāyaē viulēṇaṁ asaṇa-pāṇa-khāima-sāimēṇaṁ vattha0 paḍilābhēmāṇē jāva viharaï.</s>
	    </p>
	    <p>
	      <s>taē ṇaṁ sē suē parivvāyaē sōgandhiyāō nayarīō niggacchaï niggacchittā bahiyā jaṇavayavihāraṁ viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ thāvaccāputtassa samōsaraṇaṁ, parisā niggayā, sudaṁsaṇō vi ṇīi thāvaccāputtaṁ vandaï namaṁsaï vandittā namaṁsittā ēvaṁ vayāsī — tumhāṇaṁ kiṁmūlaē dhammē pannattē? taē ṇaṁ thāvaccāputtē sundasaṇēṇaṁ ēvaṁ vuttē samāṇē sundasaṇaṁ ēvaṁ vayāsī — sundasaṇā! viṇayamūlaē dhammē pannattē, sē vi ya viṇaē duvihē pannattē taṁ jahā— agāraviṇaē aṇagāraviṇaē ya.</s>
	    </p>
	    <p>
	      <s>tattha ṇaṁ jē sē agāraviṇaē sē ṇaṁ pañca aṇuvvayātiṁ satta sikkhāvayātiṁ ēkkārasa uvāsagapaḍimāō, tattha ṇaṁ jē sē aṇagāraviṇaē sē ṇaṁ pañcamahavvāyāiṁ, taṁ jahā— savvāō pāṇāivāyāō vēramaṇaṁ savvāō musāvāyāō vēramaṇaṁ savvāō adinnādāṇāō vēramaṇaṁ savvāō mēhuṇāō vēramaṇaṁ savvāō pariggahāō vēramaṇaṁ jāva micchādaṁsaṇa sallāō vēramaṇaṁ, dasaviha paccakkhāṇē, bārasa bhikkhupaḍimāō, iccēēṇaṁ duvihēṇaṁ viṇayamūlaēṇaṁ dhammēṇaṁ ānupuvvēṇaṁ aṭṭhakammapagaḍīō khavēttā lōyaggapaïṭṭhāṇā bhavanti.</s>
	    </p>
	    <p>
	      <s>taē ṇaṁ thāvaccāputtē sudaṁsaṇaṁ ēvaṁ vayāsī — tubbhaṇṇaṁ sudaṁsaṇā! kiṁmūlaē dhammē pannattē? amhāṇaṁ dēvāṇuppiyā! sōyamūlē dhammē pannattē  saggaṁ gacchanti.</s>
	    </p>
	    <p>
	      <s>taē ṇaṁ thavaccāputtē sundasaṇaṁ ēvaṁ vayāsī — sudaṁsaṇā sē jahānāmaē kēi purisē ēgaṁ mahaṁ ruhirakayaṁ vatthaṁ ruhirēṇaṁ cēva dhōvējjā taē ṇaṁ sudaṁsaṇā! tassa ruhirakayassa vatthassa ruhikarēṇa cēva pakkhālijjamāṇassa atthi kāi sōhī? nō iṇaṭṭhē samaṭṭhē, ēvāmēva sudaṁsaṇā! tubbhaṁ pi pāṇāivāēṇaṁ jāva micchādaṁsaṇa-sallēṇaṁ natthi sōhī jahā tassa ruhirakayassa vatthassa ruhirēṇaṁ cēva pakkhālijjamāṇassa natthi sōhī, sudaṁsaṇā.</s>
	    </p>
	    <p>
	      <s>sē jahānāmaē kēi purisē ēgaṁ mahaṁ ruhirakayaṁ vatthaṁ sajjiya-khārēṇaṁ ālimpaï ālimpittā payaṇaṁ āruhēi āruhēttā umhaṁ gāhēi gāhēttā taō pacchā suddhēṇaṁ vāriṇā dhōvējjā, sē nūṇaṁ sudaṁsaṇā! tassa ruhirakayassa vatthassa sajjiya-khārēṇaṁ anulittassa payaṇaṁ āruhiyassa uṇhaṁ gāhiyassa suddhēṇaṁ vāriṇā pakkhā-lijjamāṇassa sōhī bhavaï? hantā bhavaï, ēvāmēva sudaṁsaṇā! amhaṁ pi pāṇāivāyavēramaṇēṇaṁ jāva micchādaṁsaṇasalla vēramaṇēṇaṁ atthi sōhī, jahā bīyassa ruhirakayassa vatthassa jāva suddhēṇaṁ vāriṇā pakkhālijjamāṇassa atthi sōhī, tattha ṇaṁ sudaṁsaṇē sambuddhē thāvaccāputtaṁ vandaï namaṁsaï, vandittā namaṁsittā ēvaṁ vayāsī — icchāmi ṇaṁ bhantē tubbhaṁ antiē dhammaṁ sōccā jāṇittaē jāva samaṇōvāsaē jāē, abhigaya jīvājīvē jāva samuppajjitthā—ēvaṁ khalu sudaṁsaṇēṇaṁ sōyadhammaṁ vippajahāya viṇayamūlē dhammē paḍivaṇṇē, taṁ sēyaṁ khalu mama sudaṁsaṇassa diṭṭhiṁ vāmēttaē0 puṇaravi sōyamūlaē dhammē āghavittaē tti kaṭṭu ēvaṁ sampēhēi sampēhēttā parivvāyagasahassēṇaṁ saddhiṁ jēṇēva sōgandhiyā nagarī jēṇēva parivvāyagāvasahē tēṇēva uvāgacchaï uvāgacchittā parivvāyagāvasahaṁsi bhaṇḍaganikkhēvaṁ karēi karēttā dhāuratta-vattha-pavara-parihiē pavirala-parivvāyagēṇaṁ saddhiṁ samparivuḍē parivvāyagāvasahāō paḍinikkhamaï paḍinikkhamittā sōgandhiyāē nayarīē majjhaṁmajjhēṇaṁ jēṇēva sundasaṇassa gihē jēṇēva sudaṁsaṇē tēṇēva uvāgacchaï.</s>
	    </p>
	    <p>
	      <s>taē ṇaṁ sē sudaṁsaṇē taṁ suyaṁ ējjamāṇē pāsaï pāsittā nō abbhuṭṭhēi na puccuggacchaï nō āḍhāi nō pariyāṇāi nō vandaï tusiṇīē sañciṭṭhaï taē ṇaṁ sē suē parivvāyaē sudaṁsaṇaṁ aṇabbhuṭṭhiyaṁ0 pāsittā ēvaṁ vayāsī — tumaṁ ṇaṁ sudaṁsaṇā aṇṇāyā mamaṁ ējjāmāṇaṁ pāsittā ēvaṁ vayāsī — tumaṁ ṇaṁ sudaṁsaṇā aṇṇayā mamaṁ ējjamāṇaṁ pāsittā abbhuṭṭhēsi jāva vandasi iyāṇiṁ sudaṁsaṇā! tumaṁ mamaṁ ējjamāṇaṁ pāsittā nō vandasi taṁ kassa ṇaṁ tumē sudaṁsaṇā! imēyārūvē viṇayamūlē dhammē paḍivaṇṇē.</s>
	    </p>
	    <p>
	      <s>taē ṇaṁ sē sudasaṁṇē suēṇaṁ parivvāyagēṇaṁ ēvaṁ vuttē samāṇē āsaṇāō abbhuṭṭhēi abbhuṭṭhēttā karayala0 suyaṁ parivvāyagaṁ ēvaṁ vayāsī — ēvaṁ khalu dēvāṇuppiyā! arahaō ariṭṭhanēmissa antēvāsī thāvaccāputtē nāmaṁ aṇāgārē jāva ihamāgaē iha cēva nīlāsē ujjāṇē viharaï, tassa ṇaṁ antiē viṇayamūlē dhammē paḍivaṇṇē.</s>
	    </p>
	    <p>
	      <s>taē ṇaṁ sē suē parivvāyaē sudaṁsaṇaṁ ēvaṁ vayāsī — taṁ gacchāmō ṇaṁ sudaṁsaṇā! tava dhammāyariyassa thāvaccāputtassa antiyaṁ pāubbhavāmō imāiṁ ca ṇaṁ ēyārūvāiṁ aṭṭhāiṁ hēūiṁ pasiṇāiṁ kāraṇāiṁ vāgaraṇāiṁ pucchāmō, taṁ jaï mē sē imāiṁ aṭṭhāiṁ jāva vāgarēi taō ṇaṁ ahaṁ vandāmi namaṁsāmi aha mē sē imāiṁ aṭṭhāṁi jāva nō sē vāgarēi taō ṇaṁ ahaṁ ēēhiṁ cēva aṭṭhēhiṁ hēuhiṁ nippaṭṭha-pasiṇavāgaraṇaṁ karissāmi.</s>
	    </p>
	    <p>
	      <s>taē ṇaṁ sē suē parivvāyagasahassēṇaṁ sudaṁsaṇēṇa ya sēṭṭhiṇā saddhiṁ jēṇēva nīlāsōē ujjāṇē jēṇēva thāvaccāputtē aṇagārē tēṇēva uvāgacchaï uvāgacchittā thāvaccāputtaṁ ēvaṁ vayāsī — jattā tē bhantē! javaṇṇijjaṁ tē bhantē! avvābāhaṁ tē bhantē phāsuyaṁ vihāraṁ?, tatē bhantē! ṇaṁ sē thāvaccāputtē aṇagārē suēṇaṁ parivvāyagēṇaṁ ēvaṁ vuttē samāṇē suyaṁ parivvāyagaṁ ēvaṁ vayāsī — suyā jattāvi mē javaṇijjaṁ pi mē avvābāhaṁ pi mē phāsuyaṁ vihāraṁ pi mē.</s>
	    </p>
	    <p>
	      <s>taē ṇaṁ sē suē thāvaccāputtaṁ ēvaṁ vayāsī — kiṁ tē bhantē! jattā, suyā! jaṇṇaṁ nāṇa-dasaṁṇa-caritta-tava-sañjamamāiēhiṁ jōēhiṁ jayaṇā sē taṁ jattā, sē kiṁ tē bhantē! javaṇijjaṁ? suyā! javaṇijjē duvihē pannattē taṁ jahā— indiyajavaṇijjē ya nōindiyajavaṇijjē ya.</s>
	    </p>
	    <p>
	      <s>sē kiṁ taṁ indiyajavaṇijjē? suyā! jaṇṇaṁ mamaṁ sōtindiya-cakkhindiya-ghāṇindiya-jibbhindiya-phāsindiyāiṁ niruvahayāiṁ vasē vaṭṭanti sē taṁ indiyajavaṇijjē.</s>
	    </p>
	    <p>
	      <s>sē kiṁ taṁ nōindiyajavaṇijjē? suyā! jaṇṇaṁ mama kōha-māṇa-māyā-lōbhā khīṇā uvasantā nō udayanti sē taṁ nōindiyajavaṇijjē.</s>
	    </p>
	    <p>
	      <s>sē kiṁ tē bhantē! avvābāhaṁ? suyā! jaṇṇaṁ mama vāiya-pittiya-simbhiya-sannivāiyā vivihā rōgāyaṅkā nō udīrēnti sē taṁ avvābāhaṁ? sē kiṁ tē bhantē! phāsuyaṁ vihāraṁ? suyā! jaṇṇaṁ ārāmēsu ujjāṇēsu dēvaülēsu sabhāsu pavvāsu itthī-pasu-paṇḍaga-vivajjiyāsu vasahīsu pāḍihāriyaṁ pīḍha-phalaga-sējjā-santhārayaṁ ōgiṇhittā ṇaṁ viharāmi sē ttaṁ phāsuyaṁ vihāraṁ.</s>
	    </p>
	    <p>
	      <s>sarisavayā tē bhantē! kiṁ bhakkhēyā abhakkhēyā? suyā! sarisavayā bhakkhēyā vi abhakkhēyā vi.</s>
	    </p>
	    <p>
	      <s>sē kēṇaṭṭhēṇaṁ bhantē! ēvaṁ vuccaï? sarisavayā bhakkhēyā vi abhakkhēyā vi? suyā! sarisavayā duvihā pannattā taṁ jahā— mittasarisavayā ya dhaṇṇasarisavayā ya, tattha ṇaṁ jē tē mittasarisavayā tē tivihā pannattā taṁ jahā— sahajāyayā sahavaḍḍhiyayā sahapaṁsukīliyayā, tē ṇaṁ abhakkhēyā, tattha ṇaṁ jē tē dhaṇṇasarisavayā tē duvihā pannattā taṁ jahā— satthapariṇayā ya asatthapariṇayā ya, tattha ṇaṁ jē tē asatthapariṇayā tē ṇaṁ samaṇāṇaṁ nigganthāṇaṁ abhakkhēyā, tattha ṇaṁ jē tē satthapariṇayā tē duvihā pannattā taṁ jahā— phāsuyā ya aphāsuyā ya, aphāsuyā ṇaṁ suyā! nō bhakkhēyā, tattha ṇaṁ jē tē phāsuyā tē duvihā pannattā taṁ jahā— ēsaṇijjā ya aṇēsaṇijjā ya, tattha ṇaṁ jē tē aṇēsaṇijjā tē ṇaṁ abhakkhēyā, tattha ṇaṁ jē tē ēsaṇijjā tē duvihā pannattā taṁ jahā— jāiyā ya ajāiyā ya tattha ṇaṁ jē tē ajāiyā tē ṇaṁ abhakkhēyā tattha ṇaṁ jē tē jāiyā tē duvihā pannattā jahā- laddhā ya aladdhā ya, tattha ṇaṁ jē tē aladdhā tē ṇaṁ abhakkhēyā, tattha ṇaṁ jē tē laddhā tē ṇaṁ samaṇāṇaṁ nigganthāṇaṁ bhakkhēyā, ēēṇaṁ aṭṭhēṇaṁ suyā! ēvaṁ vuccaï-sarisavayā bhakkhēyā vi abhakkhēyā vi.</s>
	    </p>
	    <p>
	      <s>ēvaṁ kulatthāvi bhāṇiyavvā, navari imaṁ nāṇattaṁ itthi-kulatthā ya dhaṇṇa-kulatthā ya, itthi-kulatthā tivihā pannattā taṁ jahā— kulavahuyā i ya, kulamāuyā i ya, kuladhūyā i ya, dhanna-kulatthā tahēva.</s>
	    </p>
	    <p>
	      <s>ēvaṁ māsāvi, navari imaṁ nāṇattaṁ- māsā tivihā pannattā, taṁ jahā— kālamāsā ya atthamāsā ya ghaṇṇamāsā ya, tattha ṇaṁ jē tē kālamāsā tē duvālasavihā pannattā taṁ jahā sāvaṇē bhaddavaē āsōē kattiē maggasirē pōsē māhē phagguṇē cēttē vaïsāhē jēṭṭhāmūlē āsāḍhē, tē ṇaṁ abhakkhēyā, atthamāsā tē duvihā- hiraṇṇamāsā ya suvaṇṇamāsā ya, tē ṇaṁ abhakkhēyā, dhaṇṇamāsā tahēva|</s>
	    </p>
	    <p>
	      <s>ēgē bhavaṁ duvē bhavaṁ anēgē bhavaṁ akkhaē bhavaṁ avvaē bhavaṁ avaṭṭhiē bhavaṁ aṇēgabhūya bhāvē-bhaviēvi bhavaṁ? suyā! ēgē vi ahaṁ duvēhiṁ ahaṁ jāva aṇēgabhūya-bhāva-bhavivi ahaṁ sē kēṇaṭṭhēṇaṁ bhantē! ēgē vi ahaṁ jāva bhaviē vi ahaṁ? suyā! davvaṭṭhayāē ēgē vi ahaṁ nāṇadaṁsaṇaṭṭhayāē duvē vi ahaṁ paēsaṭṭhayāē akkhaē vi ahaṁ avvaē vi ahaṁ avaṭṭhiē vi ahaṁ uvaōgaṭṭhāyāē aṇēgabhūya bhāva-bhaviē vi ahaṁ, ēttha ṇaṁ sē suē sambuddhē thāvaccāputtaṁ vandaï namaṁsaï vandittā namaṁsittā ēvaṁ vayāsī — icchāmi ṇaṁ bhantē! tubbhaṁ antiē kēvalipannattaṁ dhammaṁ nisāmittaē dhammakahā bhāṇiyavvā.</s>
	    </p>
	    <p>
	      <s>taē ṇaṁ sē suē parivvāyaē thāvaccāputtassa antiē dhammaṁ sōcca nisamma ēvaṁ vayāsī — icchāmi ṇaṁ bhantē! parivvāyagasahassēṇaṁ saddhiṁ samparivuḍē dēvāṇuppiyāmaṁ antiē muṇḍē bhavittā pavvaïttaē, ahāsuhaṁ dēvāṇuppiyā! jāva suē parivvāyaē uttarapuratthimē disībhāgē avakkamaï, tidaṇḍayaṁ ya jāva dhāurattāō ya ēgantē ēḍēi, sayamēva sihaṁ uppāḍēi uppāḍēttā jēṇēva thāvaccāputtē0 antiē muṇḍē bhavittā jāva pavvaïē sāmāiyamāiyāiṁ cōddasapuvvāiṁ ahijjaï.</s>
	    </p>
	    <p>
	      <s>taē ṇaṁ thāvaccāputtē suyassa aṇagārasahassaṁ sīsattāē viyaraï.</s>
	    </p>
	    <p>
	      <s>taē ṇaṁ thāvaccāputtē sōgandhiyāō nayarīō nīlāsōyāō ujjāṇāō paḍiṇikkhamaï paḍiṇikkhamittā bahiyā jaṇavayavihāraṁ viharaï taē ṇaṁ sē thāvaccāputtē aṇagārasahassēṇaṁ saddhiṁ samparivaḍē jēṇēva puṇḍarīē pavvaē tēṇēva uvāgacchaï uvāgacchittā puṇḍarīyaṁ pavvayaṁ saṇiyaṁ-saṇiyaṁ duruhaï duruhittā mēghaghaṇasannigāsaṁ dēvasannaviyaṁ puḍhavisilāpaṭṭayaṁ jāva pāōvamaṇaṁ ṇuvannē.</s>
	    </p>
	    <p>
	      <s>taē ṇaṁ sē thāvaccāputtē bahūṇi vāsāṇi sāmaṇṇapariyāgaṁ pāuṇittā māsiyāē saṁlēhaṇāē attāṇaṁ jhūsittā saṭṭhiṁ bhattāiṁ aṇasaṇāē chēdittā jāva kēvalavaranāṇadaṁsaṇaṁ samuppāḍēttā taō pacchā siddhē jāva ppahīṇē.</s>
	    </p>
	  </div>
	  <div type="section" n="68">
	    <p>
	      <s>taē ṇaṁ sē suē aṇṇayā kayāi jēṇēva sēlagapurē nagarē jēṇēva subhūmibhāgē ujjāṇē tēṇēva samōsaraṇaṁ, parisā niggayā, sēlaō niggacchaï, dhammaṁ sōccā jaṁ navaraṁ dēvāṇuppiyā! panthaga-pāmōkkhāiṁ pañca mantisayāiṁ āpucchāmi maṇḍuyaṁ ca kumāraṁ rajjē ṭhāvēmi, taō pacchā dēvāṇuppiyāṇaṁ antiē muṇḍē bhavittā agarāō aṇagāriyaṁ pavvayāmi, ahāsuhaṁ.</s>
	    </p>
	    <p>
	      <s>taē ṇaṁ sē sēlaē rāyā sēlagapuraṁ nayaraṁ anuppavisaï anuppavisittā jēṇēva saē gihē jēṇēva bāhiriyā uvaṭṭhāṇasālā tēṇēva uvāgacchaï uvāgacchittā sīhāsaṇē saṇṇisaṇṇē, taē ṇaṁ sē sēlaē rāyā panthapāmōkkhē pañca mantisaē saddāvēi saddāvēttā ēvaṁ vayāsī — ēvaṁ khalu dēvāṇuppiyā! maē suyassa antiē dhammē nisantē sē vi ya mē dhammē icchiē paḍicchiē abhiruiē, taē ṇaṁ ahaṁ dēvāṇuppiyā saṁsārabhaüvviggē jāva pavvayāmi, tubbhē ṇaṁ dēvāṇuppiyā! kiṁ karēha kiṁ vavasaha kiṁ vā bhē hiyaïcchiē? taē ṇaṁ tē panthagapāmōkkhā pañca mantisayā sēlagaṁ rāyaṁ ēvaṁ vayāsī — jaï ṇaṁ tubbhē dēvāṇuppiyā saṁsārabhaüvviggā jāva pavvayaha, amhaṁ ṇaṁ dēvāṇuppiyā! kē aṇṇē āhārē vā ālambē vā amhē vi ya ṇaṁ dēvāṇuppiyā saṁsārabhaüvviggā jāva pavvayāmō, ja1hā ṇaṁ dēvāṇuppiyā! amhaṁ bahūsu kajjēsu ya kāraṇēsu ya jāva tahā ṇaṁ pavvaïyāṇa vi samāṇāṇaṁ bahūsu kajjēsu ya jāva cakkhubhūē, taē ṇaṁ sē sēlagē panthagapāmōkkhē pañca mantisaē ēvaṁ vayāsī — jaï ṇaṁ dēvāṇuppiyā tubbhē saṁsārabhaüvviggā jāva pavvayaï taṁ gacchaha ṇaṁ dēvāṇuppiyā! saēsu-saēsu kuḍumbēsu jēṭṭhaputtē kuṭumbamajjhē ṭhāvēttā purisasahassavāhaṇīō sīyāō durūḍhā samāṇā mama antiyaṁ pāubbhavaha, tē vi tahēva pāubbhavanti.</s>
	    </p>
	    <p>
	      <s>taē ṇaṁ sē sēlaē rāyā pañca mantisayāiṁ pāubbhavamāṇāiṁ pāsaï pāsittā haṭṭhatuṭṭhē kōḍumbiyapurisē saddāvēi saddēttā ēvaṁ vayāsī — khippāmēva bhō dēvāṇuppiyā! maṇḍuyassa kumārassa mahatthaṁ jāva rāyābhisēyaṁ uvaṭṭhavēha kōḍumbiyapurisā maṇḍuyassa kumārassa jāva rāyābhisēēṇaṁ abhisiṁi, maṇḍuē rāyā jāva viharaï.</s>
	    </p>
	    <p>
	      <s>taē ṇaṁ sē sēlaē maṇḍuyaṁ rāyaṁ āpucchaï taē ṇaṁ maṇḍuē rāyā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! sēlagapuraṁ nayaraṁ āsiya jāva gandhavaṭṭibhūyaṁ karēha ya kāravēha ya ēyamāṇattiyaṁ paccappiṇaha, taē ṇaṁ sē maṇḍuē dōccaṁ pi kōḍumbipurisē ēvaṁ vayāsī — khippāmēva bhō dēvāṇuppiyā! sēlagassa raṇṇō mahatthaṁ jāva nikkhamaṇābhisēyaṁ karēha jahēva mēhassa tahēva navaraṁ-paümāvatī dēvī aggakēsē paḍicchaï saccēva paḍiggahaṁ gahāya sīyaṁ durūiha avasēsaṁ tahēva jāva sāmāiyamāiyāiṁ ēkkārasa aṅgāiṁ ahijjaï ahijjittā bahūhiṁ caüttha-jāva viharaï.</s>
	    </p>
	    <p>
	      <s>taē ṇaṁ sē suē sēlagassa aṇāgārassa tāiṁ panthagapāmōkkhāiṁ pañcaṁ aṇagārasayāiṁ sīsattāē viyaraï, taē ṇaṁ sē suē aṇṇayā kayāi sēlagapurāō nagarāō subhūmibhāgāō ujjāṇāō paḍinikkhamaï paḍinikkhamittā bahiyā jaṇavayavihāraṁ viharaï.</s>
	    </p>
	    <p>
	      <s>taē ṇaṁ sē suē aṇagārē aṇṇayā kayāi tēṇaṁ aṇagārasahassēṇaṁ saddhiṁ samparivuḍē puvvāṇupuvviṁ caramāṇē gāmāṇugāmaṁ dūijjamāṇē suṁhasuhēṇaṁ viharamāṇē jēṇēva puṇḍarīyappavaē jāva savvadukkhappahīṇē-siddhē.</s>
	    </p>
	  </div>
	  <div type="section" n="69">
	    <p>
	      <s>taē ṇaṁ tassa sēlagassa rāyarisissa tēhiṁ antēhi ya pantēhi ya tucchihi ya lūhēhi ya arasēhi ya virasēhi ya sīēhi ya uṇhēhi ya kālāikkantēhi ya pamāṇāikkantēhi ya niccaṁ pāṇabhōyaṇēhiṁ ya payaï-sukumālassa suhōciyassa sarīragaṁsi vēyaṇā pāubbhūyā-ujjalā jāva durahiyāsā kaṇḍu-dāha-pittajjara-parigayasarīrē yāvi viharaï, taē ṇaṁ sē sēlaē tēṇaṁ rōyāyaṅkēṇaṁ sukkē bhukkhē jāē yāvi hōtthā.</s>
	    </p>
	    <p>
	      <s>taē ṇaṁ sē sēlaē aṇṇayā kayāi puvvāṇupuvviṁ caramāṇē jāva subhūmibhāgē ujjāṇē jāva viharaï, parisā niggayā, maṇḍuō vi niggaō, sēlagaṁ aṇagāraṁ vandaï namaṁsaï pajjuvāsaï.</s>
	    </p>
	    <p>
	      <s>taē ṇaṁ sē maṇḍuē rāyā sēlagassa aṇagārassa sarīragaṁ sukkaṁ bhukkhaṁ savvābāhaṁ sarōgaṁ pāsaï pāsittā ēvaṁ vayāsī — ahaṇṇaṁ bhantē! tubbhaṁ ahāpavittēhiṁ tēgicchiēhiṁ ahāpavittēṇaṁ ōsahabhēsajjabhattapāṇēṇaṁ tēgicchaṁ āuṭṭāvēmi, tubbhē bhantē! mama jāṇasālāsu samōsaraha phāsuaṁ ēsaṇijjaṁ pīḍhaphalaga-sējjā-santhāragaṁ ōgiṇhittāṇaṁ viharaha.</s>
	    </p>
	    <p>
	      <s>taē ṇaṁ sē sēlaē aṇagārē maṇḍuyassa raṇṇō ēyamaṭṭhaṁ taha tti paḍisuṇēi.</s>
	    </p>
	    <p>
	      <s>taē ṇaṁ sē maṇḍuē sēlagaṁ vandaï namaṁsaï vandittā namaṁsittā jāmēva disiṁ pāubbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ sē sēlaē kallaṁ jāva jalantē sa-bhaṇḍa-mattōravagaraṇamāyāē panthagamapāmōkkhēhiṁ pañcahiṁ aṇagārasaēhiṁ saddhiṁ sēlagapuramaṇuppavisaï anupavisittā jēṇēva maṇḍuyassa jāva jāṇasālā tēṇēva uvāgacchaï uvāgacchittā phāsuyaṁ ēsaṇijja pīḍha- jāva viharaï.</s>
	    </p>
	    <p>
	      <s>taē ṇaṁ sē maṇḍuē tēgicchiē saddāvēi saddāvēttā ēyaṁ vayāsī — tubbhē ṇaṁ dēvāṇuppiyā! sēlagassa phāsu-ēsaṇijjēṇaṁ jāva tēgicchaṁ āuṭṭēha, taē ṇaṁ tē tēgicchiyā maṇḍuēṇaṁ raṇṇā ēvaṁ vuttā samāṇā haṭṭhatuṭṭhā sēlavagassa ahāpavittēhiṁ ōsaha-bhēsajja-bhattapāṇēhiṁ tēgicchaṁ āuṭṭēnti, majjhapāṇagaṁ ca sē uvadisanti.</s>
	    </p>
	    <p>
	      <s>taē ṇaṁ tassa sēlagassa ahāpavittēhiṁ jāva majjapāṇaēṇa ya sē rōgāyaṅkē uvasantē yāvi hōtthā, haṭṭhē mallasarīrē jāē vavagayarōgāyaṅkē, taē ṇaṁ sē sēlaē taṁsi rōgāyaṅkaṁsi uvalantaṁsi samāṇaṁsi taṁsi vipulē asaṇa-pāṇa-khāima-sāimē majjapāṇaē ya mucchiē gaḍhiē giddhē ajjhōvavannē ōsannē ōsannavihārī pāsatthē pāsatthavihārī kusīlē kusalavihārī pamattē pamattavihārī saṁsattē saṁsattavihārī uubaddha-pīḍha-phalaga-sējjā-santhāraē pamattē yāvi viharaï, nō sañcāēi phāsu-ēsaṇijjaṁ pīḍhaṁ jāva paccappiṇittā maṇḍuyaṁ ca rāyaṁ āpucchittā bahiyā jaṇavayavihāraṁ viharittaē.</s>
	    </p>
	  </div>
	  <div type="section" n="70">
	    <p>
	      <s>taē ṇaṁ tēsiṁ panthagavajjāṇaṁ pañcaṇhaṁ aṇagārasayāṇaṁ aṇṇayā kayāi ēgayaō sahiyāṇaṁ jāva puvvarattāvarattakālasamayaṁsi dhammajāgariyaṁ jāgaramāṇāṇaṁ ayamēyārūvē ajjhatthiē jāva samuppajjitthā — ēvaṁ khalu sēlaē rāyarisī caïttā rajjaṁ jāva pavvaïē, viulē asaṇa-pāṇa-khāima-sāimē majjapāṇaē ya mucchiē nō sañcāēi jāva viharittaē, nō khalu kappaï dēvāṇuppiyā! samaṇāṇaṁ jāva pamattāṇaṁ viharittaē, taṁ sēyaṁ khalu dēvāṇuppiyā! amhaṁ kallaṁ sēlagaṁ rāyarisiṁ āpucchittā pāḍihāriyaṁ pīḍha-phalaga-sējjā-santharayaṁ paccappiṇittā sēlagassa aṇagārassa panthayaṁ aṇagāraṁ vēyāvaccakaraṁ ṭhāvēttā bahiyā abbhujjaēṇaṁ jaṇavayavihārēṇaṁ viharittaē, ēvaṁ sampēhētti sampēhēttā kallaṁ jēṇēva sēlaē0 āpucchittā pāḍihāriyaṁ pīḍha-phalaga-sējjā-santhārayaṁ paccappiṇanti paccappiṇittā panthayaṁ aṇagāraṁ vēyāvaccakaraṁ ṭhāvēnti ṭhāvēttā bahiyā jaṇavayavihāraṁ viharanti.</s>
	    </p>
	  </div>
	  <div type="section" n="71">
	    <p>
	      <s>taē ṇaṁ sē panthaē sēlagassa sējjā-santhāraya-uccāra-pāsavaṇa-khēlla-siṅghāṇamatta-ōsaha-bhēsajja-bhattapāṇaēṇaṁ agilāē viṇaēṇaṁ vēyāvaḍiyaṁ karēi.</s>
	    </p>
	    <p>
	      <s>taē ṇaṁ sē sēlaē aṇṇayā kayāi kattiyaṁ-cāummāsiyaṁsi viulaṁ asaṇa-pāṇa-khāima-sāimaṁ āhāramāhāriē subahuṁ ca majjapāṇayaṁ pīē paccāvaraṇhakālasamayaṁsi suhappasuttē.</s>
	    </p>
	    <p>
	      <s>taē ṇaṁ sē panthaē kattiya-cāummāsiyaṁsi kayakāussaggē dēvasiyaṁ paḍikkamaṇaṁ paḍikkamantē cāummāsiyaṁ paḍikkamiukāmē sēlagaṁ rāyarisiṁ khāmaṇaṭṭhāyāē sīsēṇaṁ pāēsu saṅghaṭṭēi.</s>
	    </p>
	    <p>
	      <s>taē ṇaṁ sē sēlaē panthaēṇaṁ sīsēṇaṁ pāēsu saṅghaṭṭiē samāṇē āsuruttē jāva misimisēmāṇē uṭṭhēi uṭṭhēttā ēvaṁ vayāsī — sē kēsa ṇaṁ bhō ēsa apatthiyapatthaē jāva pari- vajjiē jē ṇaṁ mamaṁ suhapasuttaṁ pāēsu saṅghaṭṭēi? taē ṇaṁ sē panthaē sēlaēṇaṁ ēvaṁ vuttē samāṇē bhīē tatthē tasiē karayala-pariggahiyaṁ0 añjaliṁ kaṭṭuṁ ēvaṁ vayāsī — ahaṁ ṇaṁ bhantē! panthaē kayakāussaggē dēvasiyaṁ paḍikkamaṇaṁ paḍikkantē cāummāsiyaṁ khāmēmāṇē dēvāṇuppiyaṁ vandamāṇē sīsēṇaṁ pāēsu saṅghaṭṭēmi, taṁ khāmēmi ṇaṁ tubbhē dēvāṇuppiyā! khamantuṁ ṇaṁ dēvāṇuppiyā! khantumarahanti ṇaṁ dēvāṇuppiyā! nāi bhujjō ēvaṁ karaṇayāē tti kaṭṭu sēlayaṁ aṇagāraṁ ēyamaṭṭhaṁ sammaṁ viṇaēṇaṁ bhujjō-bhujjō khāmēi.</s>
	    </p>
	    <p>
	      <s>taē ṇaṁ tassa sēlagassarāyarisissa panthaēṇaṁ ēvaṁ vuttassa ayamēyārūvē ajjhatthiē jāva samuppajjitthā — ēvaṁ khalu ahaṁ caïttā rajjaṁ jāva pavvaïē, ōsannē jāva uubaddha-pīḍha0 viharāmi, taṁ nō khalu kappaï samaṇāṇaṁ nigganthāṇaṁ apasatthāṇaṁ jāva viharittaē, taṁ sēyaṁ khalu mē kallaṁ maṇḍuyaṁ rāyaṁ āpucchittā pāḍihāriyaṁ pīḍha-phalaga-sējjā-santhāragaṁ paccappiṇittā panthaēṇaṁ aṇagārēṇaṁ saddhiṁ bahiyā abbhujjaēṇaṁ jaṇavayavihārēṇaṁ viharittaē- ēvaṁ sampēhēi sampēhēttā kallaṁ jāva viharaï.</s>
	    </p>
	  </div>
	  <div type="section" n="72">
	    <p>
	      <s>ēvāmēva samaṇāusō jē nigganthē vā nigganthī vā ōsannē ōsannavihārī jāva santhāraē pamattē viharaï, sē ṇaṁ ihalōē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇa ya hīlaṇijjē jāva saṁsārō bhāṇiyavvō.</s>
	    </p>
	    <p>
	      <s>taē ṇaṁ tē panthagavajjā pañca aṇagārasayā imīsē kahāē laddhaṭṭhā samāṇā aṇṇamaṇṇaṁ saddāvēnti saddāvēttā ēvaṁ vayāsī — ēvaṁ khalu dēvāṇuppiyā! sēlaē rāyarisī panthaēṇaṁ saddhiṁ vahiyā jāva viharaï, taṁ sēyaṁ khalu dēvāṇuppiyā! amhaṁ sēlagaṁ rāyarisiṁ uvasampajjittā ṇaṁ viharittaē, ēvaṁ sampēhēnti sampēhēttā sēlagaṁ rāyarisiṁ uvasampajjittā ṇaṁ viharanti.</s>
	    </p>
	  </div>
	  <div type="section" n="73">
	    <p>
	      <s>taē ṇaṁ sē sēlaē pāmōkkhā pañca aṇagārasayā bahūṇi vāsāṇi sāmanna pariyāgaṁ pāuṇittā jēṇēva puṇḍarīē pavvaē tēṇēva uvāgacchanti uvāgacchittā jahēva thāvaccāputtē tahēva siddhā.</s>
	      <s>ēvāmēva samaṇāusō! jō nigganthō vā nigganthī vā abbhujjaēṇaṁ jaṇavayavihārēṇaṁ viharaï, sē ṇaṁ ihalōē cēva bahūṇaṁ samaṇāṇaṁ jāva accaṇijjē jāva pajjuvāsaṇijjē bhavaï, paralōē vi ya jāva cāurantaṁ saṁsārakantāraṁ vīivaïssaï.</s>
	    </p>
	    <p>
	      <s>ēvaṁ khalu jambū ! samaṇēṇaṁ bhagavayā mahāvīrēṇaṁ pañcamassa nāyajjhayaṇassa ayamaṭṭhē pannattē, tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="6">
	  <div type="section" n="74">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ pañcamassa nāyajjhayaṇassa ayamaṭṭhē pannattē chaṭṭhassa ṇaṁ bhantē! nāyajjhayaṇassa kē aṭṭhē pannattē? </s>
	    </p>
	    <p>
	      <s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ, parisā niggayā, tēṇaṁ kālēṇaṁ tēṇaṁ samaēṇaṁ samaṇassa bhagavaō mahāvīrassa jēṭṭhē antēvāsī indabhūī nāmaṁ aṇagārē samaṇassa bhagavaō mahāvīrassa adūrasāmantē jāva sukkajjhāṇōvagaē viharaï, taē ṇaṁ sē indabhūī nāmaṁ aṇagārē jāyasaḍḍhē jāva ēvaṁ vayāsi- kahaṇṇaṁ bhantē! jīvā garuyattaṁ vā lahuyattaṁ vā havvamāgacchanti? </s>
	    </p>
	    <p>
	      <s>gōyamā! sē jahānāmaē kēi purisē ēgaṁ mahaṁ sukkaṁ tumbaṁ nicchiddaṁ niruvahayaṁ dabbhēhiṁ ya kusēhiṁ ya vēḍhēi vēḍhēttā maṭṭiyālēvēṇaṁ limpaï limpittā uṇhē dalayaï dalayittā sukkaṁ samāṇaṁ dōccampi dabbhēhi ya kusēhi ya vēḍhēi vēḍhēttā maṭṭiyālēvēṇaṁ limpaï limpittā uṇhē sukkaṁ samāṇaṁ taccampi dabbhēhi ya kusēhi ya vēḍhēi maṭṭiyālēvēṇaṁ limpaï0 ēvaṁ khalu ēēṇuvāēṇaṁ antarā vēḍhēmāṇē antarā limpamāṇē antarā sukkavēmāṇē jāva aṭṭhahiṁ maṭṭiyālēvēhiṁ ālimpaï, atthāhamatāramapōrisiyaṁsi udagaṁsi pakkhivējjā, sē nūṇaṁ gōyamā! sē tumbē tēsiṁ aṭṭhaṇhaṁ maṭṭiyālēvēṇaṁ garuyayāē bhāriyayāē garuya-bhāriyayāē uppiṁ salilamaïvaïttā ahē dharaṇiyala-païṭṭhāṇē bhavaï, ēvāmēva gōyamā! jīvā vi pāṇāivāēṇaṁ jāva micchādaṁsaṇasallēṇaṁ anupuvvēṇaṁ aṭṭha kammapagaḍīō samajjiṇittā, tāsiṁ garuyayāē bhāriyayāē garuya-bhāriyayāē kālamāsē kālaṁ kiccā dharaṇiyalamaïvaïttā ahē naragatala-païṭṭhāṇā bhavanti, ēvaṁ khalu gōyamā! jīvā garuyattaṁ havvamāgacchanti.</s>
	    </p>
	    <p>
	      <s>aha ṇaṁ gōyamā! sē tumbē taṁsi paḍhamillugaṁsi maṭṭiyālēvaṁsi tittaṁsi kuhiyaṁsi parisaḍiyaṁsi īsiṁ dharaṇiyalāō uppatittā ṇaṁ ciṭṭhaï, tayāṇantaraṁ dōccaṁ pi maṭṭiyālēvē jāva uppattittā ṇaṁ ciṭṭhaï, ēvaṁ khalu ēēṇaṁ uvāēṇaṁ tēsu aṭṭhasu maṭṭiyālēvēsu tinnēsu jāva vimukkabandhaṇē ahē dharaṇiyalamaïvaïttā uppiṁ salilatalaṁ-païṭṭhāṇē bhavaï, ēvāmēva gōyamā jīvā pāṇāivāyavēramaṇēṇaṁ jāva micchādaṁsaṇasalla vēramaṇēṇaṁ anupuvvēṇaṁ aṭṭhakammapagaḍīō khavēttā gagaṇatalamuppaïttā uppiṁ lōyagga-païṭṭhāṇā bhavanti ēvaṁ khalu gōyamā! jīvā lahuyattaṁ havvamāgacchanti.</s>
	    </p>
	    <p>
	      <s>ēvaṁ khaluṁ jambū! samaṇēṇaṁ bhagavayā mahāvīrēṇaṁ jāva sampattēṇaṁ chaṭṭhassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="7">
	  <div type="section" n="75">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ0 chaṭṭhassa nāyajjhayaṇassa ayamaṭṭhē pannattē sattamassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nāmaṁ nayarē hōtthā, subhūmibhāgē ujjāṇē, tattha ṇaṁ rāyagihē nayarē dhaṇē nāmaṁ satthavāhē parivasaï, aḍḍhē jāva aparibhūē, bhaddā bhāriyā-ahīṇapañcindiyasarīrā jāva suruvā, tassa ṇaṁ dhaṇassa satthavāhassa puttā bhaddāē bhāriyāē attayā cattāri satthavāhadāragā hōtthā taṁ jahā— dhaṇapālē dhaṇadēvē dhaṇagōvē dhaṇarakkhiē tassa ṇaṁ dhaṇassa satthavāhassa caüṇhaṁ puttāṇaṁ bhāriyāō cattāri suṇhāō hōtthā taṁ jahā— ujjhiyā bhōgavaïyā rakkhiyā rōhiṇiyā.</s>
	    </p>
	    <p>
	      <s>taē ṇaṁ tassa dhaṇassa satthavāhassa aṇṇayā kayāi puvvarattāvarattakālasamayaṁsi imēyārūvē jāva samuppajjitthā — ēvaṁ khalu ahaṁ rāyagihē nayarē bahūṇaṁ īsara jāva pabhitīṇaṁ sayassa ya kuḍumbassa bahūsu kajjēsu ya kāraṇēsu ya kōḍumbēsu ya mantēsu ya gujjhēsu ya rahassēsu ya nicchaēsu ya vavahārēsu ya āpucchaṇijjē paḍipucchaṇijjē mēḍhī pamāṇaṁ āhārē ālambaṇē cakkhū mēḍhībhūttē pamāṇabhūtē āhārabhūtē ālaṁvaṇabhūtē cakkhūbhūē savvakajjavaḍḍhāvaē taṁ na najjaï ṇaṁ maē gayaṁsi vā cuyaṁsi vā mayaṁsi vā bhaggaṁsi va luggaṁsi vā saḍiyaṁsi vā paḍiyaṁsi vā vidēsatthaṁsi vā vippavasiyaṁsi vā imassa kuḍuṁvassa kē mannē āhārē vā ālambē vā paḍibandhē vā bhavissaï? taṁ sēyaṁ khalu mama kallaṁ jāva diṇayarē tēyasā jalantē vipulaṁ asaṇaṁ pāṇaṁ khāimaṁ sāimaṁ uvakkhaḍāvēttā mitta-nāi-niyaga-sayaṇa-sambandhi-pariyaṇaṁ caüṇha ya suṇhāṇaṁ kulagharavaggaṁ āmantēttā taṁ mitta-nāi-niyaga-sayaṇa-sambandhi-pariyaṇa caüṇha ya suṇhāṇaṁ kulagharavaggaṁ vipulēṇaṁ asaṇa-pāṇa-khāima-sāimēṇaṁ dhūva-puppha-vattha-gandha-mallālaṅkārēṇaṁ ya sakkārēttā sammāṇēttā tassēva mitta-nāi-jāva caüṇha ya suṇhāṇaṁ kulagharavaggassa puraō caüṇhaṁ suṇhāṇaṁ parikkhaṇaṭṭhayāē pañca-pañca sāliakkhaē dalaïttā jāṇāmi tāva kā kiha vā sārakkhēi vā saṅgōvēi vā saṁvaḍḍhēi vā? </s>
	    </p>
	    <p>
	      <s>ēvaṁ sampēhēi sampēhēttā kallaṁ pāuppabhāyāē jāva mitta-nāti0 jāva caüṇhaṁ ya suṇhāṇaṁ kulagharavaggaṁ āmantēi āmantēttā vipulaṁ asanaṁ0 uvakkhaḍāvēi taō pacchā ṇhāē bhōyaṇamaṇḍavaṁsi suhāsaṇavaragaē tēṇaṁ mitta nāi0 caüṇha ya suṇhāṇaṁ kulagharavaggēṇaṁ saddhiṁ taṁ vipulaṁ asaṇaṁ pāṇaṁ khāimaṁ sāimaṁ āsādēmāṇē jāva sakkārēi, sakārēttā tassēva mitta-nāi0 jāva caüṇha ya suṇhāṇaṁ kulagharavaggassa puraō pañca sāliakkhaē gēṇhaï gēṇhittā jēṭṭhaṁ suṇhaṁ ujjhiyaṁ saddāvēi saddāvēttā ēvaṁ vayāsī — tumaṁ ṇaṁ puttā mama hatthāō imē pañca sālikkhaē gēṇhāhi anupuvvēṇaṁ sārakkhēmāṇī saṅgōvēmāṇī viharāhi, jayā ṇaṁ ahaṁ puttā tumaṁ imē pañca sāliakkhaē jāējjā tayā ṇaṁ tumaṁ mama imē pañca sāliakkhaē paḍinijjhāējjāsi tti kaṭṭu suṇhāē hatthē dalayaï dalaïttā paḍivisajjēi.</s>
	    </p>
	    <p>
	      <s>taē ṇaṁ sā ujjhiyā dhaṇassa taha tti ēyamaṭṭhaṁ paḍisuṇēi paḍisuṇēttā dhaṇassa satthavāhassa hatthāō taṁ pañca sāliakkhaē gēṇhaï gēṇhittā ēgantamavakkamaï ēgantamavakkamiyāē imēyārūvē ajjhatthiē jāva samuppijjitthā- ēvaṁ khalu tāyāṇaṁ kōṭṭhāgāraṁsi bahavē pallā sālīṇaṁ paḍipuṇṇā ciṭṭhanti, taṁ jayā ṇaṁ mama tāō imē pañca sāliakkhaē jāēssaï tayā ṇaṁ ahaṁ pallantarāō aṇṇē pañca sāliakkhaē gahāya dāhāmi tti kaṭṭu ēvaṁ sampēhēi sampahēttā tē pañca sāliakkhaē ēgantē ēḍēi sakammasañjuttā jāyā yāvi hōtthā.</s>
	    </p>
	    <p>
	      <s>ēvaṁ bhōgavaïyāē vi, navaraṁ-sā chōllēi chōllēttā anugilaï anugilittā sakammasañjuttā jāyā yāvi hōtthā.</s>
	    </p>
	    <p>
	      <s>ēvaṁ rakkhiyāē vi, navaraṁ-gēṇhaï gēṇhittā ēgantamavakkamiyāē imēyārūvē ajjhatthiē jāva samuppajjitthā — ēvaṁ khalu mamaṁ tāō imassa mitta-nāi-jāva caüṇha ya suṇhāṇaṁ kulagharavaggassa puraō saddāvēttā ēvaṁ vayāsī — tumaṁ ṇaṁ puttā mama hatthāō imē pañca sāliakkhaē gēṇhāhi anupuvvēṇaṁ sārakkhamāṇī saṅgōvēmāṇī viharāhi, jayā ṇaṁ ahaṁ puttā tumaṁ [imē pañca sāliakkhaē jāējjā tayā ṇaṁ tumaṁ mama imē pañca sāliakkhaē] paḍinijjāējjāsi tti kaṭṭu mama hatthaṁsi pañca sāliakkhaē dalayaï taṁ bhaviyavvamēttha kāraṇēṇaṁ ti kaṭṭu ēvaṁ sampēhēi sampēhēttā tē pañca sāliakkhaē suddhē vatthē bandhaï bandhittā rayaṇakaraṇḍiyāē pakkhivēi pakkhivittā usīsāmūlē ṭhāvēi ṭhāvēttā tisañjhaṁ paḍijāgaramāṇī-paḍijāgaramāṇī viharaï.</s>
	    </p>
	    <p>
	      <s>taē ṇaṁ sē dhaṇē satthavāhē tahēva mitta-nāi0 jāva caütthaṁ jāva taṁ bhaviyavvaṁ ēttha kāraṇēṇaṁ taṁ sēyaṁ khalu mama ēē pañca sāliakkhaē sārakkhamāṇīē saṅgōvēmāṇīē saṁvaḍḍhēmāṇīē tti kaṭṭu ēvaṁ sampēhēi sampēhēttā kulaghara-purisē sadāvēi saddāvēttā ēvaṁ vayāsī—</s>
	    </p>
	    <p>
	      <s>tubbhē ṇaṁ dēvāṇuppiyā ēē pañca sāliakkhaē gēṇhaï gēṇhittā paḍhamapāusaṁsi mahāvuṭṭhikāyaṁsi nivaïyaṁsi samāṇaṁsi khuḍḍāgaṁ kēyāraṁ suparikammiyaṁ karēha karēttā imē pañca sāliakkhaē vāvēha vāvēttā dōccaṁ pi taccaṁ pi ukkhayanihaē karēha karēttā vāḍipakkhēvaṁ karēha karēttā sārakkhamāṇā saṅgōvēmāṇē ānupuvvēṇaṁ saṁvaḍḍhēha.</s>
	    </p>
	    <p>
	      <s>taē ṇaṁ tē kōḍumbiyā rōhiṇiē ēyamaṭṭhaṁ paḍisuṇēnti tē pañca sāliakkhaē gēṇhanti anupuvvēṇaṁ sārakkhanti saṅgōvinti, taē ṇaṁ kōḍuṁ-biyā paḍhamapāusaṁsi mahāvuṭṭhikāyaṁsi nivaïyaṁsi samāṇaṁsi khuḍḍāgaṁ kēyāraṁ suparikammiyaṁ karēnti tē pañca sāliakkhaē vavanti dōccaṁ pi taccaṁ pi ukkhaē-nihaē karēnti vāḍiparikkhēvaṁ karēnti anupuvvēṇaṁ sārakkhēmāṇā saṅgōvēmāṇā saṁvaḍḍhēmāṇā viharanti.</s>
	    </p>
	    <p>
	      <s>taē ṇaṁ tē sālī anupuvvēṇaṁ sārakkhijjamāṇā saṅgōvijjamāṇā saṁvaḍḍhijjamāṇā sālī jāyā-kiṇhā kiṇhōbhāsā jāva niurambabhūyā pāsāīyā darisaṇijjā abhirūvā paḍirūvā.</s>
	    </p>
	    <p>
	      <s>taē ṇaṁ tē sālī pattiyā vattiyā gabbhiyā pasūiyā āgayagandhā khīrāiyā baddhaphalā pakkā pariyāgayā sallaïyā pattaïyā hariya-pavakkaṇḍā jāyā jāyā yāvi hōtthā, taē ṇaṁ tē kōḍumbiyā tē sālī pattiē jāva pariyāgaē sallaïya-pattaïē jāṇittā tikkhēhiṁ navapajjaṇaēhiṁ asiyaēhiṁ luṇanti luṇittā karayalamaliē karēnti karēttā puṇanti, tattha ṇaṁ cōkkhāṇaṁ sūiyāṇaṁ akhaṇḍāṇaṁ aphuḍiyāṇaṁ chaḍḍachaḍāpūyāṇa sālīṇaṁ māgahaē patthaē jāē.</s>
	    </p>
	    <p>
	      <s>taē ṇaṁ tē kōḍumbiyā tē sālī navaēsa ghaḍaēsu pakkhivanti pakkhivittā ōlimpanti ōlimpittā lañchiya-muddiē karēnti karēttā kōṭṭhāgārassa ēgadēsaṁsi ṭhāvēnti ṭhāvēttā sārakkhēmāṇā saṅgōvēmāṇā viharanti.</s>
	    </p>
	    <p>
	      <s>taē ṇaṁ tē kōḍumbiyā dōccaṁsi vāsārattaṁsi paḍhamapāusaṁsi mahāvuṭṭikāyaṁsi nivaïyaṁsi samāṇaṁsi khuḍḍāgaṁ kēyāraṁ suparikammiyaṁ karēnti tē sālī vavanti dōccampi ukkhāya-nihaē karēnti jāva asiēhiṁ luṇanti luṇittā calaṇatalamaliē karēnti karēttā puṇanti tattha ṇaṁ sālīṇaṁ bahavē kuḍavā jāva ēgadēsaṁsi ṭhāvēnti ṭhāvēttā sārakkhamāṇā saṅgōvēmāṇā viharanti.</s>
	    </p>
	    <p>
	      <s>taē ṇaṁ tē kōḍumbiyā taccaṁsi vāsārattaṁsi mahāvuṭṭhikāyaṁsi bahavē kēyārē suparikammiē karēnti jāva luṇanti luṇittā saṁvahati saṁvahittā khalayaṁ karēti, malēnti jāva bahavē kumbhā jāyā, taē ṇaṁ tē kōḍumbiyā tē sālī kōṭṭhāgāraṁsi pallaṁsi pakkhivanti jāva viharanti, caütthē vāsārattē bahavē kumbhasayā jāyā.</s>
	    </p>
	    <p>
	      <s>taē ṇaṁ tassa dhaṇassa pañcamayaṁsi saṁvaccharaṁsi pariṇamamāṇaṁsi puvvarattāvaratta-kālasamayaṁsi imēyārūvē ajjhatthiē jāva samuppajjitthā — ēvaṁ khalu maē iō atītē pañcamē saṁvaccharē caüṇhaṁ suṇhāṇaṁ parikkhaṇaṭṭhāyāē tē pañca-pañca sāliakkhayā hatthē dinnā, taṁ sēyaṁ khalu mama kallaṁ jāva jalantē pañca sāliakkhaē parijāittāē jāva jāṇāmi tāva kāē kiha sārakkhiyā vā saṅgōviyā vā saṁvaḍḍhiyā vā tti kaṭṭu ēvaṁ sampēhēi sampēhēttā kallaṁ jāva jalantē vipulaṁ asaṇaṁ0 jāva mitta-nāi0 caüṇha ya suṇhāṇaṁ kulagharavaggaṁ jāva sammāṇittā tassēva mitta-jāva pariyaṇassa caüṇha ya suṇhāṇaṁ kulagharavaggassa puraō jēṭṭhaṁ ujjhiyaṁ saddāvēi saddāvēttā ēvaṁ vayāsī—</s>
	    </p>
	    <p>
	      <s>ēvaṁ khalu ahaṁ puttā! iō atītē pañcamaṁmi saṁvaccharē imassa mitta-jāva pariyaṇassa caüṇhaṁ ya suṇhāṇaṁ kulagharavaggassa ya puraō tava hatthaṁsi pañca sāliakkhaē dalayāmi jayā ṇaṁ ahaṁ puttā ēē pañca sāli-akkhaē jāējjā tayā ṇaṁ tumaṁ mama imē pañca sāli-akkhaē paḍinijjāēsi ttikaṭṭu taṁ hatthaṁsi dalayāmi, sē nūṇaṁ puttā! aṭṭhē samaṭṭhē? hantā atthi, taṁ ṇaṁ tumaṁ puttā mama tē sāliakkhaē paḍinijjāēsi|</s>
	    </p>
	    <p>
	      <s>taē ṇaṁ sā ujjhiyā ēyamaṭṭhaṁ dhaṇassa satthavāhassa paḍisuṇēi jēṇēva kōṭṭhāgāraṁ tēṇēva uvāgacchaï uvāgacchittā pallāō pañca sāliakkhaē gēṇhaï gēṇhittā jēṇēva dhaṇē satthavāhē tēṇēva uvāgacchaï uvāgacchittā dhaṇaṁ satthavāhaṁ ēvaṁ vayāsī — ēē ṇaṁ tāō pañca sāliakkhaē ti kaṭṭu dhaṇassa hatthaṁsi tē pañca sāliakkhaē dalayaï.</s>
	    </p>
	    <p>
	      <s>taē ṇaṁ dhaṇē satthavāhē ujjhiyaṁ savaha-sāviyaṁ karēi karēttā ēvaṁ vayāsī — kiṇṇaṁ puttā tē cēva pañca sāliakkhaē udāhu aṇṇē? </s>
	    </p>
	    <p>
	      <s>taē ṇaṁ ujjhiyā dhaṇaṁ satthavāhaṁ ēvaṁ vayāsī — ēvaṁ khalu tubbhē tāō! iō atīē pañcamē saṁvaccharē imassa mitta0 jāva viharāhi, taē ṇaṁ'haṁ tubbhaṁ ēyamaṭṭhaṁ paḍisuṇēmi, tē pañca sāliakkhē gēṇhāmi ēgantamavakkamāmi taē ṇaṁ mama imēyārūvē ajjhatthiē saṅkappē samuppajjitthā — ēvaṁ khalu tāyāṇaṁ kōṭṭhāgāraṁsi0 sakkamasañjuttā yāvi bhavāmi, taṁ nō khalu tāō tē cēva pañca sāliakkhaē, ēē ṇaṁ aṇṇē, taē ṇaṁ sē dhaṇē satthavāhē ujjhiyāē antiē ēyamaṭṭhaṁ sōccā nisammā āsuruttē jāva misimisēmāṇē ujjhiyaṁ tassa mittanāi0 caüṇhaṁ suṇhāṇaṁ kulagharavaggassa ya puraō tassa kulagharassa chārujjhiyaṁ ca chāṇujjiyaṁ ca kayavarujjhiyaṁ ca sampucchiyaṁ ca sammajjiyaṁ ca pāōvadāiyaṁ ca ṇhāṇōvadāiyaṁ va bāhira-pēsaṇakāriyaṁ ca ṭhavēi.</s>
	    </p>
	    <p>
	      <s>ēvāmēva samaṇāusō! jō amhaṁ nigganthō vā nigganthī vā jāva pavvaïē pañca ya sē mahavvayāiṁ ujjhiyāiṁ bhavanti sē ṇaṁ iha bhavē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇa ya hīlaṇijjē jāva saṁsāra-kantāraṁ0 anupariyaṭṭissaï- jahā sā ujjhiyā.</s>
	    </p>
	    <p>
	      <s>ēvaṁ bhōgavaïyā vi navaraṁ- tassa kaṇḍintiyaṁ ca kōṭṭēntiyaṁ ca pīsatiyaṁ ca ēvaṁ-rundhantiyaṁ randhantiyaṁ parivēsatiyaṁ paribhāyantiyaṁ abbhintariyaṁ pēsaṇakāriṁ mahāṇasiṇiṁ ṭhavēiṁ, ēvāmēva samaṇāusō! jō amhaṁ samaṇō0 pañca ya sē mahavvayāiṁ phōḍiyāiṁ bhavanti sē ṇaṁ iha bhavē cēva bahūṇaṁ samaṇāṇaṁ bahūṇaṁ samaṇīṇaṁ0 jāva hīlaṇijjē jāva cāuranta-saṁsāra-kantāra anupariyaṭṭissaï-jahā va sā bhōgavaïyā.</s>
	    </p>
	    <p>
	      <s>ēvaṁ rakkhiyā vi navaraṁ- jēṇēva vāsagharē tēṇēva uvāgacchaï uvāgacchittā mañjūsaṁ vihāḍēi vihāḍēttā rayaṇakaraṇḍagāō tē pañca sāliakkhaē gēṇhaï gēṇhittā jēṇēva dhaṇē satthavāhē tēṇēva uvāgacchaï uvāgacchaïttā pañca sāliakkhaē dhaṇassa hatthē dalayaï.</s>
	    </p>
	    <p>
	      <s>taē ṇaṁ sē dhaṇē satthavāhē rakkhiyaṁ ēvaṁ vayāsī — kiṁ ṇaṁ puttā! tē cēva ēē pañca sāliakkhaē udāhu aṇṇē? taē ṇaṁ rakkhiyā dhaṇaṁ satthavāhaṁ ēvaṁ vayāsī — tē cēva tāō ēē pañca sāliakkhaē nō annē kahaṇṇaṁ puttā! ēvaṁ khalu tāō! tubbhē iō atītē pañcamē jāva bhaviyavvaṁ ēttha kāraṇēṇaṁ ti kaṭṭu tē pañca sāliakkhaē suddhē vatthē bandhēmi jāva tisañjhaṁ paḍijāgaramāṇī yāvi viharāmi, taō ēēṇaṁ kāraṇēṇaṁ taō tē cēva pañca sāliakkhaē nō annē.</s>
	    </p>
	    <p>
	      <s>taē ṇaṁ sē dhaṇē satthavāhē rakkhiyāē antiyaṁ ēyamaṭṭhaṁ sōccā haṭṭhatuṭṭhē tassa kulagharassa hiraṇṇassa ya kaṁsa-dūsa-vipula-dhaṇa-jāva-sāvaējjassa ya bhaṇḍāgāriṇī ṭhavēi.</s>
	    </p>
	    <p>
	      <s>ēvāmēva samaṇāusō! jāva pañca ya sē mahavvayāiṁ rakkhiyāiṁ bhavanti sē ṇaṁ iha bhavē cēva bahūṇaṁ samaṇāṇaṁ0 accaṇijjē jahā jāva sā rakkhiyā, rōhiṇīyā vi ēvaṁ cēva navaraṁ tubbhē tāō mama subahuyaṁ sagaḍi-sāgaḍaṁ dalāhi jē ṇaṁ ahaṁ tubbhaṁ tē pañca sāliakkhē paḍinijjāēmi?</s>
	    </p>
	    <p>
	      <s>taē ṇaṁ sē dhaṇē satthavāhē rōhiṇiṁ ēvaṁ vayāsī — kahaṁ ṇaṁ tumaṁ puttā tē pañca sāliakkhaē sagaḍi-sagaḍēṇaṁ nijjāissasi? </s>
	    </p>
	    <p>
	      <s>taē ṇaṁ sā rōhiṇī ghaṇaṁ satthavāhaṁ ēvaṁ vayāsī — ēvaṁ khalu tāō! tubbhē iō atītē pañcamē saṁvaccharē imassa mitta- jāva bahavē kumbhasayā jāyā tēṇēva kamēṇa ēvaṁ khalu tāō! tubbhē tē pañca sāliakkhaē sagaḍisāgaḍēṇaṁ nijjāēmi taē ṇaṁ sē dhaṇē satthavāhē rōhiṇīyāē subahuyaṁ sagaḍi-sāgaḍaṁ dalāti taē ṇaṁ sē rōhiṇī subahuṁ sagaḍi-sāgaḍaṁ gahāya jēṇēva saē kulagharē tēṇēva uvāgacchaï uvāgacchittā kōṭṭhāgārē vihāḍēi vihāḍittā pallē ubbhindaï ubbhindittā sagaḍi-sāgaḍaṁ bharēi bharēttā rāyagihaṁ nagaraṁ majjhaṁmajjhēṇaṁ jēṇēva saē gihē jēṇēva ghaṇē satthavāhē tēṇēva uvāgacchaï taē ṇaṁ rāyagihē nayarē sindhāḍagajāva pahēsu bahujaṇō aṇṇamaṇṇaṁ ēvamāikkhaï-dhaṇṇē ṇaṁ dēvāṇuppiyā! dhaṇē satthavāhē jassa ṇaṁ rōhiṇīyā suṇhā pañca sāliakkhaē sagaḍi-sāgaḍēṇaṁ nijjāēi.</s>
	    </p>
	    <p>
	      <s>taē ṇaṁ sē dhaṇē satthavāhē tē pañca sāliakkhaē sagaḍi-sāgaḍēṇaṁ nijjāiē pāsaï pāsittā haṭṭhatuṭṭhē paḍicchaï paḍicchittā tassēva mitta-nāi0 caüṇha ya suṇhāṇaṁ kulagharavaggassa puraō rōhiṇīyaṁ suṇhaṁ bahūsu kajjēsu ya jāva rahassēsu ya āpucchaṇijjaṁ jāva vaḍḍhāviyaṁ pamāṇabhūyaṁ ṭhavēi.</s>
	    </p>
	    <p>
	      <s>ēvāmēva samaṇāusō! jāva pañca sē mahavvayā saṁvaḍḍhiyā bhavanti sē ṇaṁ ihabhavē cēva bahūṇaṁ samaṇāṁṇaṁ0 jāva cāurantaṁ saṁsārakantāraṁ vīivaïssaï- jahā va sā rōhiṇīyā.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ sattamassa nāyajjhayaṇassa ayamaṭṭhē pannattē, tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="8">
	  <div type="section" n="76">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ0 sattamassa nāyajjhayaṇassa ayamaṭṭhē pannattē aṭṭhamassa ṇaṁ bhantē! kē aṭṭhē pannattē?</s>
	    </p>
	    <p>
	      <s>ēvaṁ khalu jambū tēṇaṁ kālēṇaṁ tēṇaṁ samaēṇaṁ ihēva jambuddīvē dīvē mahāvidēhē vāsē mandarassa pavvayassa paccatthimēṇaṁ nisaḍhassa vāsaharapavvayassa uttarēṇaṁ sīōdāē mahānadīē dāhiṇēṇaṁ suhāvahassa vakkhārapavvayassa paccatthimēṇaṁ paccatthimala-vaṇasamuddassa puratthimēṇaṁ ēttha ṇaṁ salilāvaī nāmaṁ vijaē pannattē tattha ṇaṁ salilāvaīvijaē vīyasōgā nāmaṁ rāyahāṇī-navajōyaṇavitthiṇṇā jāva paccakkhaṇaṁ dēvalōgabhūyā.</s>
	    </p>
	    <p>
	      <s>tīsē ṇaṁ vīyasōgāē rāyahāṇīē uttarapuratthimē disībhāē indakumbhē nāmaṁ ujjāṇē, tattha ṇaṁ vīyasōgāē rāyahāṇīē balē nāmaṁ rāyā, tassa dhāriṇīpāmōkkha dēvīsahassaṁ uvarōhē hōtthā.</s>
	    </p>
	    <p>
	      <s>taē ṇaṁ sā dhāriṇī dēvī aṇṇayā kayāi sīhaṁ sumiṇē pāsittā ṇaṁ paḍibuddhā jāva mahabbalē dāraē jāē, ummukkabālabhāvē jāva bhōgasamatthē, taē ṇaṁ taṁ mahabbalaṁ ammāpiyarō sarisiyāṇaṁ kamalasiripāmōkkhāṇaṁ pañcaṇhaṁ rāyavarakannāsayāṇaṁ ēgadivasēṇaṁ pāṇiṁ gēṇhāvēnti, pañca pāsāyasayā pañcasaō dāō jāva māṇussaē kāmabhōgē paccaṇubbhavamāṇē viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ indakumbhē ujjāṇē thērā samōsaḍhā, parisā niggayā, balō vi niggaō, dhammaṁ sōccā, nisammaṁ jaṁ navaraṁ mahabbalaṁ kumāraṁ rajjē ṭhāvēmi jāva ēkkārasaṅgavī bahūṇi vāsāṇi sāmaṇṇa pariyāyaṁ pāuṇittā jēṇēva cārupavvaē tēṇēva māsiēṇaṁ bhattēṇaṁ siddhē.</s>
	    </p>
	    <p>
	      <s>taē ṇaṁ sā kamalasirī aṇṇayā sīhaṁ sumiṇē pāsittā ṇaṁ paḍibuddhā jāva balabhaddō kumārō jāō, juvarāyā yāvi hōtthā, tassa ṇaṁ mahabbalassa raṇṇō imē chappi ya bālavayasaṅgā rāyāṇō hōtthā taṁ jahā— ayalē dharaṇē pūraṇē vasū vēsamaṇē abhicandē sahajāyayā jāva saṁhiccātē nitthariyavvē tti kaṭṭu aṇṇamaṇṇassa ēyamaṭṭhaṁ paḍisuṇēnti.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ indakumbhē ujjāṇē thērā samōsaḍhā, parisā niggayā mahabbalē ṇaṁ dhammaṁ sōccā jaṁ navaraṁ-chappi ya bālavayaṁsaē āpucchāmi, balabhaddaṁ ca kumāraṁ rajjē ṭhāvēmi jāva tē chappiya bālavayaṁsaē āpucchaï taē ṇaṁ tē chappi ya bālavayaṁsagā mahabbalaṁ rāyaṁ ēvaṁ vayāsī — jaï ṇaṁ dēvāṇuppiyā tubbhē pavvayaha amhaṁ kē aṇṇē āhārē vā jāva pavvayāmō.</s>
	    </p>
	    <p>
	      <s>taē ṇaṁ sē mahabbalē rāyā tē chappi ya bālavayaṁsaē ēvaṁ vayāsī — jaï ṇaṁ tubbhē maē saddhiṁ pavvayaha taṁ gacchaha jēṭṭhaputtē saēhiṁ-saēhiṁ rajjēhiṁ ṭhāvēha purisasahassavāhiṇīō sīyāō duruḍhā jāva pāubbhavanti, taē ṇaṁ sē mabbalē rāyā chappi ya bālavayaṁsaē pāubbhūē pāsaï pāsittā haṭṭhatuṭṭhē kōḍumbiyapurisē saddāvēi jāva balabhaddassa abhisēō jāva balabhaddaṁ rāyaṁ āpucchaï.</s>
	    </p>
	    <p>
	      <s>taē ṇaṁ sē mahabbalē [chahiṁ bālavayaṁsagēhiṁ saddhiṁ] mahayā iḍḍhīē pavvaïē ēkkārasaṅgavī bahūhiṁ caüttha- jāva bhāvēmāṇē viharaï.</s>
	    </p>
	    <p>
	      <s>taē ṇaṁ tēsiṁ mahabbalapāmōkkhāṇaṁ sattaṇhaṁ aṇagārāṇaṁ aṇṇayā kayāi ēgayaō sahiyāṇaṁ imēyārūvē mihōkahā- samullāvē samuppajjitthā — jaṇaṇaṁ amhē dēvāṇuppiyā ēgē tavōkammaṁ uvasampajjittā ṇaṁ viharaï, taṇṇaṁ amhēhiṁ savvēhiṁ tavōkammaṁ uvasampajjittā ṇaṁ viharittaē tti kaṭṭu aṇṇamaṇmassa ēyamaṭṭhaṁ paḍisuṇēnti paḍisuṇēttā bahūhiṁ caütthaṁ-jāva viharanti.</s>
	    </p>
	    <p>
	      <s>taē ṇaṁ sē mahabbalē aṇagārē imēṇaṁ kāraṇēṇaṁ itthināmagōyaṁ kammaṁ nivvattiṁsu- jaï ṇaṁ tē mahabbalavajjā cha aṇagārā caütthaṁ uvasampajjittā ṇaṁ viharanti, taō sē mahabbalē aṇagārē chaṭṭhaṁ uvasampajjittā ṇaṁ viharaï, jaï ṇaṁ tē mahabbalavajjā cha aṇagārā chaṭṭhaṁ uvasampajjittā ṇaṁ viharanti taō sē mahabbalē aṇagārē aṭṭhamaṁ uvasampajjittā ṇaṁ viharaï, ēvaṁ- aha aṭṭhamaṁ tō dasamaṁ aha dasamaṁ tō duvālasamaṁ, imēhi ya ṇaṁ vīsāē ṇaṁ kāraṇēhiṁ āsēviya-bahulīkaēhiṁ titthayaranāmagōyaṁ kammaṁ nivvattiṁsu [taṁ jahā]-</s>
	    </p>
	  </div>
	  <div type="section" n="77">
	    <lg n="77">
	      <l>arahanta-siddha-pavayaṇa-guru-thēra-bahussuya-tavassīsu ।</l>
	      <l>vacchallayā ya tēsi abhikkha nāṇōvaōgē ya ॥</l>
	    </lg>
	  </div>
	  <div type="section" n="78">
	    <lg n="78">
	      <l>daṁsaṇa-viṇaē āvassaē ya sīlavvaē niraïyārō ।</l>
	      <l>khaṇalava tavacciyāē vēyāvaccē samāhīē ॥</l>
	    </lg>
	  </div>
	  <div type="section" n="79">
	    <lg n="79">
	      <l>apuvvanāṇagahaṇē suyabhattī pavayaṇa-pahāvaṇayā ।</l>
	      <l>ēēhiṁ kāraṇēhiṁ titthayarattaṁ lahaï sō u ॥</l>
	    </lg>
	  </div>
	  <div type="section" n="80">
	    <p>
	      <s>taē ṇaṁ tē mahabbalapāmōkkhā satta aṇagārā māsiyaṁ bhikkhupiḍamaṁ uvasampajjittā ṇaṁ viharanti jāva ēgarāiyaṁ uva0, taē ṇaṁ tē mahabbalapāmōkkhā satta aṇagārā khuḍḍāgaṁ sīhanikkīliyaṁ tavō-kammaṁ uvasampajjittā ṇaṁ viharanti taṁ jahā— caütthaṁ karēnti savvakāmaguṇiyaṁ pārēnti, chaṭṭhaṁ karēti caütthaṁ karēnti, aṭṭhamaṁ karēnti, chaṭṭhaṁ karēnti dasamaṁ karēnti aṭṭhamaṁ karēnti, duvālasamaṁ karēnti dasamaṁ karēnti cāuddasamaṁ karēnti, duvālasamaṁ karēnti, sōlasamaṁ karēnti cōddasamaṁ karēnti, aṭṭhārasamaṁ karēnti sōlasamaṁ karēnti, vīsaïmaṁ karēnti, aṭṭhārasamaṁ karētti vīsaïmaṁ karēnti sōlasamaṁ karēnti, aṭṭhārasamaṁ karēnti cōddasamaṁ karēnti, sōlasamaṁ karēnti, duvālasamaṁ karēnti cōddasamaṁ karēnti dasamaṁ karēnti, duvālasamaṁ karēnti aṭṭhamaṁ karēnti dasamaṁ karēnti chaṭṭhaṁ karēnti, aṭṭhamaṁ karēnti caütthaṁ karēnti, chaṭṭhaṁ karēnti caütthaṁ karēnti, karēttā savvattha savvakāmaguṇiēṇaṁ pārēnti.</s>
	    </p>
	    <p>
	      <s>ēvaṁ khalu ēsā khuḍḍāgasīhanikkīliyassa tavōkammassa paḍhamā parivāḍī chahiṁ māsēhiṁ sattahi ya ahōrattēhiṁ ahāsuttaṁ jāva ārāhiyā bhavaï tayāṇantaraṁ dōccāē parivāḍīē caütthaṁ karēnti navaraṁ vigaïvajjaï pārēnti, ēvaṁ taccā vi parivāḍī navaraṁ pāraṇaē alēvāḍaṁ pārēnti ēvaṁ caütthā vi parivāḍī navaraṁ- pāraṇaē āṁyabilēṇaṁ pārēnti.</s>
	    </p>
	    <p>
	      <s>taē ṇaṁ tē mahabbalapāmōkkhā satta aṇagārā khuḍḍāgaṁ sīha nikkīliyaṁ tavōkammaṁ dōhiṁ saṁvaccharēhiṁ aṭṭhavīsāē ahōrattēhiṁ ahāsuttaṁ jāva āṇāē ārāhēttā jēṇēva thērē bhagavantē tēṇēva uvāgacchanti uvāgacchittā thērē bhagavantē vandanti namaṁsanti vandittā namaṁsittā ēvaṁ vayāsī — icchāmō ṇaṁ bhantē! mahālayaṁ sīhanikkīliyaṁ tahēva jahā khuḍḍāgaṁ navaraṁ-cōttīsaïmāō niyattaï ēgāē parivāḍīē kālō ēgēṇaṁ saṁvaccharēṇaṁ chahiṁ māsēhiṁ aṭṭhārasahi ya ahōrattēhiṁ samappēi savvampi mahālayaṁ sīhanikkīliyaṁ chahiṁ vāsēhiṁ dōhiṁ māsēhiṁ bārasahiṁ ya ahōrattēhiṁ samappēi.</s>
	    </p>
	    <p>
	      <s>taē ṇaṁ tē mahabbalapāmōkkhā satta aṇagārā mahālayaṁ sīhanikkīliyaṁ ahāsuttaṁ jāva ārāhittā jēṇēva thērē bhagavantē tēṇēva uvāgacchanti uvāgacchittā thērē bhagavantē vandanti namaṁsanti vandittā namaṁsittā bahūṇi caüttha jāva viharanti.</s>
	    </p>
	    <p>
	      <s>taē ṇaṁ tē mahabablapāmōkkhā satta aṇagārā tēṇaṁ urālēṇaṁ tavōkammēṇaṁ sukkā bhukkhā0 jahā khandaō navaraṁ thērē āpucchittā cārupavvayaṁ duruhanti jāva dōmāsiyāē saṁlēhaṇāē savīsaṁ bhattasayaṁ aṇasaṇāē chēēttā caturāsīiṁ vāsasayasahassāiṁ sāmaṇṇapariyāgaṁ pāuṇittā culasīiṁ puvvasayasahassāiṁ savvāuyaṁ pālaïttā jayantē vimāṇē dēvattāē uvavaṇṇā.</s>
	    </p>
	  </div>
	  <div type="section" n="81">
	    <p>
	      <s>tattha ṇaṁ atthēgaïyāṇaṁ dēvāṇaṁ battīsaṁ sāgarōvamāiṁ ṭhiī pannattā, tattha ṇaṁ mahabbalavajjāṇaṁ chaṇhaṁ dēvāṇaṁ dēsūṇāiṁ battīsaṁ sāgarōvamāiṁ ṭhiī mahabbalassa dēvassa ya paḍipuṇṇāiṁ battīsaṁ sāgarōvamāiṁ ṭhiī, taē ṇaṁ tē mahabbalavajjā chappi dēvā jayantāō dēvalōgāō āukkhaēṇaṁ bhavakkhaēṇam̐ ṭhitikkhaēṇaṁ aṇantaraṁ cayaṁ caïttā ihēva jambuddīvē dīvē bhārahē vāsē visuddhapiimāivaṁsēsu rāyakulēsu pattēyaṁ-pattēyaṁ kumārattāē paccāyāyā taṁ jahā— paḍibuddhī ikkhāgarāyā candacchāē aṅgarāyā saṅkhē kāsirāyā ruppī kuṇālāhivaī adīṇasattūṁ kururāyā jiyasattū pañcalāhivaī.</s>
	    </p>
	    <p>
	      <s>taē ṇaṁ sē mahabbalē dēvē tēhiṁ nāṇēhiṁ samaggē uccāṭṭhāṇagaēsu gahēsuṁ sōmāsu disāsu vitimirāsu visuddhāsu jaïēsu saüṇēsu payāhiṇāṇukūlaṁsi bhūmisappaṁsi māruyaṁsi pavāyaṁsi nipphaṇṇa-sassa-mēiṇīyaṁsi kālaṁsi pamuipakkīliēsu jaṇavaēsu addharattakālasamayaṁsi assiṇīnakkhattēṇaṁ jōgamuvāgaēṇaṁ jē sē hēmantāṇaṁ caütthē māsē aṭṭhamē pakkhē tassa ṇaṁ phagguṇasuddhassa caütthīpakkhēṇaṁ jayantāō vimāṇāō battīsaṁ sāgarōvamaṭṭhiiyāō aṇantaraṁ cayaṁ caïttā ihēva jambuddīvē dīvē bhārahē vāsē mihilāē rāyahāṇīē kumbhassa raṇṇō pabhāvatīē dēvīē kucchiṁsi āhāravakkantīē bhavakkantīē sarīvakkantīē gabbhattāē vakkantē, taṁ rayaṇiṁ ca ṇaṁ cōddasa mahāsumiṇā vaṇṇaō, bhattāra-kahaṇaṁ, sumiṇapāḍhagapucchā jāva viharaï.</s>
	    </p>
	    <p>
	      <s>taē ṇaṁ tīsē pabhāvaīē dēvīē tiṇhaṁ māsāṇaṁ bahupaḍipunnāṇaṁ imēyārūvē ḍōhalē pāubbhūē-dhaṇṇāō ṇaṁ tāō ammayāō jāō ṇaṁ jala-thalaya-bhāsarappabhūēṇaṁ dasaddhavaṇṇēṇaṁ mallēṇaṁ atthuya-paccatthuyaṁsi sayaṇijjaṁsi saṇṇisaṇṇāō nivvaṇṇāō ya viharanti ēgaṁ ca mahaṁ siridāmagaṇḍaṁ pāḍalamalli-yacampaga-asōga-punnāga-nāga-maruyaga-damaṇaga-aṇōjjakōjjaya-paüraṁ paramasuhaphāsaṁ darisaṇijjaṁ mahayā gandhaddhaṇiṁ muyantaṁ agghāyamāṇīō ḍōhalaṁ viṇēnti taē ṇaṁ tīsē pabhāvaīē imaṁ ēyārūvaṁ ḍōhalaṁ pāubbhūyaṁ pāsittā ahasaṇṇihiyā vāṇamantarā dēvā khippāmēva jala-thalaya-[bhāsarappabhūyaṁ dasaddhavaṇṇaṁ] mallaṁ kumbhaggasō ya bhāraggasō ya kumbhassa raṇṇō bhavaṇaṁsi sāharanti, ēgaṁ ca ṇaṁ mahaṁ siridāmagaṇḍaṁ jāva gandhaddhaṇiṁ muyantaṁ uvaṇēnti taē ṇaṁ sā pabhāvaī dēvī jala-thalaya-jāva mallēṇaṁ dōhalaṁ viṇēi, taē ṇaṁ sā pabhāvaī dēvī pasatthadōhalā jāva viharaï.</s>
	    </p>
	    <p>
	      <s>taē ṇaṁ sā pabhāvaī dēvī navaṇhaṁ māsāṇaṁ bahupaḍipuṇṇāṇaṁ addhaṭṭhamāṇa ya rāindiyāṇaṁ vīikkantāṇaṁ jē sē hēmantāṇaṁ paḍhamē māsē dōccē pakkhē maggasirasuddhē tassa ṇaṁ ēkkārasīē puvvarattāvaratta-kālasamayaṁsi assiṇīnakkhattēṇaṁ jōgamuvāgaēṇaṁ uccaṭṭhāṇagaēsu gahēsu jāva pamuiya-pakkīliēsu jaṇavaēsu ārōyarōyaṁ ēgūṇavīsaïmaṁ titthayaraṁ payāyā.</s>
	    </p>
	  </div>
	  <div type="section" n="82">
	    <p>
	      <s>tēṇaṁ kālēṇaṁ tēṇaṁ samaēṇaṁ ahēlōgavatthavvāō aṭṭha disākumārī mahayariyāō jahā jambuddīvapannattīē jammaṇussavaṁ navaraṁ- mihilāē kumbhassa pabhāvaīē abhilāō sañjōēyavvō jāva nandīsara-varadīvē mahimā tayā ṇaṁ kumbhaē rāyā bahūhiṁ bhavaṇavaï-jāva vēmāṇiēhiṁ dēvēhiṁ titthayara-jammaṇābhisē-yamahiyāē kayāē, jāva jāyakammaṁ jāva nāmakaraṇaṁ-jamhā ṇaṁ amhaṁ imīsē dāriyāē māūē mallasaya-ṇijjaṁsi ḍōhalē viṇīē taṁ hōu ṇaṁ amha dāriyā nāmēṇaṁ mallī, jahā mahābalē nāma jāva parivaḍḍhiyā.</s>
	    </p>
	  </div>
	  <div type="section" n="83">
	    <lg n="83">
	      <l>sā vaḍḍhaī bhagavaī diyalōyacuyā aṇōvamasirīyā ।</l>
	      <l>dāsī dāsa parivuḍā parikiṇṇā pīḍhamaddēhiṁ ॥</l>
	    </lg>
	  </div>
	  <div type="section" n="84">
	    <lg n="84">
	      <l>asiyasirayā sunayaṇā bimbōṭṭhī dhavaladantapantīyā ।</l>
	      <l>varakamala kōmalaṅgī phulluppala gandha nīsāsā ॥</l>
	    </lg>
	  </div>
	  <div type="section" n="85">
	    <p>
	      <s>taē ṇaṁ sā mallī vidēharāyavarakannā ummukkabālabhāvā jāva rūvēṇa ya jōvvaṇēṇa ya lāvaṇṇēṇa ya aīva-aīva ukkiṭṭhā ukkiṭṭhasarīrā jāyā yāvi hōtthā, taē ṇaṁ sā mallī dēsūṇavāsayajāyā tē chappi ya rāyāṇa viulēṇaṁ ōhiyā ābhōēmāṇī-ābhōēmāṇī viharaï taṁ jahā— paḍibuddhiṁ jāva jiyasattuṁ pañcālāhivaï.</s>
	    </p>
	    <p>
	      <s>taē ṇaṁ sā mallī kōḍumbiyapurisē saddāvēi0 tubbhē ṇaṁ dēvāṇuppiyā asōgavaṇiyāē ēgaṁ mahaṁ mōhaṇagharē karēha aṇēgakhambhasayasaṇṇiviṭṭhaṁ, tassa ṇaṁ mōhaṇagharassa bahumajjhadēsabhaē jālagharayaṁ karēha tassa ṇaṁ jālagharayassa bahumajjhadēsabhāē maṇipēḍhiyaṁ karēha jāva paccappiṇanti.</s>
	    </p>
	    <p>
	      <s>taē ṇaṁ sā mallī maṇipēḍhiyāē uvariṁ appaṇō sarisiyaṁ sarittayaṁ sarivvayaṁ sarisa-lāvaṇṇa-rūva-jōvvaṇa-guṇōvavēyaṁ kaṇagāmaïṁ matthayacchiḍḍaṁ paümuppala-pihāṇaṁ paḍimaṁ karēi karēttā jaṁ viulaṁ asaṇa-pāṇa-khāima-sāimaṁ āhārēi taō maṇuṇṇāō asaṇa-pāṇa-khāima-sāimāō kallākallaṁ ēgamēgaṁ piṇḍaṁ gahāya tīsē kaṇagāmaīē matthayachiḍḍāē jāva paḍimāē matthayaṁsi pakkhimāṇī-pakkhivamāṇī viharaï.</s>
	    </p>
	    <p>
	      <s>taē ṇaṁ tīsē kaṇagāmaīē matthayachiḍḍāē paḍimāē ēgamēgaṁsi piṇḍē pakkhippamāṇē-pakkhippamāṇē taō gandhē pāubbhavēi, sē jahāṇanāmaē-ahimaḍē i vā jāva ēttō aṇiṭṭhatarāē cēva jāva amaṇāmatarāē cēva.</s>
	    </p>
	  </div>
	  <div type="section" n="86">
	    <p>
	      <s>tēṇaṁ kālēṇaṁ tēṇaṁ samaēṇaṁ kōsalā nāmaṁ jaṇavaē, tattha ṇaṁ sāgēē nāmaṁ nayarē tassa ṇaṁ uttarapuratthimē disībhāē ēttha ṇaṁ mahēgē nāgagharaē hōtthā-divvē saccē saccōvāē saṇṇihiya-pāḍihērē tattha ṇaṁ sāgēē nayarē paḍibuddhī nāmaṁ ikkhāgarayā parivasaï-paümāvaī dēvī subuddhī amaccē sāma-daṇḍa-[bhaya-uvappayāṇa-nīti-supaütta-naya-vihaṇṇū viharaī].</s>
	    </p>
	    <p>
	      <s>taē ṇaṁ paümāvaīē dēvīē aṇṇayā kayāi nāgajaṇṇaē yāvi hōtthā taē ṇaṁ sā paümāvaī dēvī nāgajaṇṇamuvaṭṭhiyaṁ jāṇittā jēṇēva paḍibuddhi rāyā karalapariggahiyaṁ0 ēvaṁ vayāsī — ēvaṁ khalu sāmī! mama kallaṁ nāgajaṇṇaē yāvi bhavissaï taṁ icchāmi ṇaṁ sāmī! tubbhēhiṁ abbhaṇuṇṇayā samāṇī nāgajaṇṇayaṁ gami-ttaē, tubbhē vi ṇaṁ sāmī! mama nāgajaṇṇayaṁsi samōsaraha, taē ṇaṁ paḍibuddhī paümāvaīē ēyamaṭṭhaṁ paḍisuṇēi.</s>
	    </p>
	    <p>
	      <s>taē ṇaṁ paümāvaī paḍibuddhiṇā raṇṇā abbhaṇuṇṇāyā samāṇī haṭṭhatuṭṭhā kōḍumbiya-purisē saddāvēi saddāvēttā ēvaṁ vayāsī — ēvaṁ khalu dēvāṇuppiyā! mama kallaṁ nāgajaṇṇaē bhavissaï taṁ tubbhē mālāgārē saddāvēha saddāvēttā ēvaṁ vadaha-ēvaṁ khalu paümāvaīē dēvīē kallaṁ nāgajaṇṇaē bhavissaï taṁ tubbhē ṇaṁ dēvāṇuppiyā! jala-thalaya0 dasaddhavaṇṇaṁ mallaṁ nāgagharayaṁsi sāharaha ēgaṁ ca ṇaṁ mahaṁ siridāmagaṇḍaṁ uvaṇēha.</s>
	    </p>
	    <p>
	      <s>taē ṇaṁ jala-thalaya0 dasaddhavaṇṇēṇaṁ mallēṇaṁ nāṇāviha-bhatti suviraïyaṁ haṁsa-miya-mayūra-kōñca-sārasa-cakkavāya-mayaṇasāla-kōila-kulōvavēyaṁ īhāmiya-jāva bhatticittaṁ mahagghaṁ maharihaṁ viulaṁ pupphamaṇḍavaṁ viraēha, tassa ṇaṁ bahumajjhadēsabhāē ēgaṁ mahaṁ siridāmagaṇḍaṁ jāva gandhaddhuṇiṁ muyantaṁ ullōyaṁsi ōlambēha, paümāvaïṁ dēviṁ paḍivālēmāṇā ciṭṭhaï, taē ṇaṁ tē kōḍumbiyā jāva paümāvatiṁ dēviṁ paḍivālēmāṇā ciṭṭhanti.</s>
	    </p>
	    <p>
	      <s>taē ṇaṁ sā paümāvaī dēvī kallaṁ0 jāva kōḍumbiya purisē saddāvēttā ēvaṁ vayāsī — khippāmēva bhō dēvāṇuppiyā! sāgēyaṁ nayaraṁ sabbhintarabāhiriyaṁ āsiya-sammajjiōvalittaṁ jāva paccapiṇanti, taē ṇaṁ sā paümāvaī dēvī dōccampi kōḍumbiya-purisē saddāvēttā ēvaṁ vayāsī — khippāmēva lahukaraṇajuttaṁ jāva dhammiyaṁ jāṇappavaraṁ uvaṭṭhavēha, tē vi tahēva uvaṭṭhavēnti.</s>
	    </p>
	    <p>
	      <s>taē ṇaṁ sā paümāvaī dēvī antō antēuraṁsi ṇhāyā jāva dhammiyaṁ jāṇaṁ duruḍhā, taē ṇaṁ sā paümāvaī dēvī niyaga-pariyāla-samparivuḍā sāgēyaṁ nayaraṁ majjhaṁmajjhēṇaṁ nijjāi jēṇēva pōkkharaṇī tēṇēva uvāgacchaï uvāgacchittā pōkkharaṇiṁ ōgāhati ōgāhittā jalamajjaṇaṁ karēi jāva paramasuibhūyā ullapaḍasāḍayā jāiṁ tattha uppalāiṁ jāva tāiṁ gēṇhaï, jēṇēva nāgagharaē tēṇēva pahārēttha gamaṇāē, taē ṇaṁ paümāvaīē dēvīē dāsacēḍīō bahūō pupphapaḍalaga-hatthagayāō dhūvakaḍacchuya-hatthagayāō piṭṭhaō samaṇugacchanti.</s>
	    </p>
	    <p>
	      <s>taē ṇaṁ paümāvaī dēvī savviḍḍhīē jēṇēva nāgagharaē tēṇēva uvāgacchaï uvāgacchittā nāgagharaṁ anuppavisaï lōmahatthagaṁ parāmusaï jāva dhūvaṁ ḍahaï paḍibuddhiṁ paḍivālēmāṇī-paḍivālēmāṇī ciṭṭhaï.</s>
	    </p>
	    <p>
	      <s>taē ṇaṁ sē paḍibuddhi ṇhāē hatthikhandhavaragaē sakōrēṇṭa jāva sēyavaracāmarāhiṁ vīijjamāṇē haya-gaya-raha-pavarajōhakaliyāē0 mahayā bhaḍacaḍagara-raha-pahakara-vindaparivikkhattē sāgēyaṁ nagaraṁ majjhaṁmajjhēṇaṁ niggacchaï niggacchittā jēṇēva nāgagharaē tēṇēva uvāgacchaï uvāgacchittā hatthikhandhāō paccōruhaï paccōruhittā ālōē paṇāmaṁ karēi karēttā pupphamaṇḍavaṁ anuppavisaï anuppavisittā pāsaï taṁ ēgaṁ mahaṁ siridāmagaṇḍaṁ.</s>
	    </p>
	    <p>
	      <s>taē ṇaṁ paḍibuddhī taṁ siridāmagaṇḍaṁ suciraṁ kālaṁ nirikkhaï taṁsi siridāmagaṇḍaṁsi jāyavimhaē subuddhiṁ amaccaṁ ēvaṁ vayāsī — tumaṁ dēvāṇuppiyā mama dōccēṇaṁ bahūṇi gāmāgara jāva saṇṇivēsāiṁ āhiḍaṁsi bahūṇaṁ ya rāīsara jāva satthavāhapabhiīṇaṁ gihāiṁ anuppavisasi taṁ atthi ṇaṁ tumē kahiñci ērisaē siridāmagaṇḍē diṭṭhapuvvē jārisaē ṇaṁ imē paümāvaīē dēvīē siridāmagaṇḍē? </s>
	    </p>
	    <p>
	      <s>taē ṇaṁ subuddhī paḍibuddhiṁ rāyaṁ ēvaṁ vayāsī — ēvaṁ khalu sāmī ahaṁ aṇṇayā kayāi tubbhaṁ dōccēṇaṁ mihilaṁ rāyahāṇiṁ gaē tattha ṇaṁ maē kumbhayassa raṇṇō dhūyāē pabhāvaīē dēvīē attayāē mallīē saṁvacchara-paḍilēhaṇagaṁsi divvē siridāmagaṇḍē diṭṭhapuvvē tassa ṇaṁ siridāmagaṇḍassa imē paümāvaīē dēvīē sirīdāmagaṇḍē sayasahassa-imampi kalaṁ na agghaï, taē ṇaṁ paḍibuddhī subuddhiṁ amaccaṁ ēvaṁ vayāsī — kērisiyā ṇaṁ dēvāṇuppiyā! mallī vidēharāyavarakannā jassa ṇaṁ saṁvacchara-paḍilēhaṇayaṁsi siridāmagaṇḍassa paümāvaīē dēvīē siridāmagaṇḍē sayasahassaïmampi kālaṁ na agghaï taē ṇaṁ subuddhī paḍibuddhiṁ ikkhāgarāyaṁ ēvaṁ vayāsī — ēvaṁ khalu sāmī mallī vidēharāyavarakannā supaïṭṭhiyakummuṇṇaya-cārucaraṇā jāva paḍirūvā.</s>
	    </p>
	    <p>
	      <s>taē ṇaṁ paḍibuddhō subuddhissa amaccassa antiē ēyamaṭṭhaṁ sōccā nisamma siridāmagaṇḍaṁ-jaṇiyahāsē dūyaṁ saddāvēi saddāvēttā ēvaṁ vayāsī — gacchāhi ṇaṁ tumaṁ dēvāṇuppiyā! mihilaṁ rāyahāṇiṁ tattha ṇaṁ kumbhagassa raṇṇō dhūyaṁ pabhāvaīē attayaṁ malliṁ vidēharāyavarakannaṁ mama bhāriyattāē varēhi jaï vi ya ṇaṁ sā sayaṁ rajjasuṅkā, taē ṇaṁ sē dūē paḍibuddhiṇā raṇṇā ēvaṁ vuttē samāṇē haṭṭhatuṭṭhē paḍisuṇēi paḍisuṇēttā jēṇēva saē gihē jēṇēva cāugghaṇṭē āsarahē tēṇēva uvāgacchaï uvāgacchittā cāugdhaṇṭaṁ āsarahaṁ paḍikappāvēi paḍikappāvēttā durūḍhē haya-gaya-jāva mahayā bhaḍa-vaḍagarēṇaṁ sāēyāō niggacchaï niggacchittā jēṇēva vidēhajaṇavaē jēṇēva mihilā rāyahāṇī tēṇēva pahārēttha gamaṇāē.</s>
	    </p>
	  </div>
	  <div type="section" n="87">
	    <p>
	      <s>tēṇaṁ kālēṇaṁ tēmaṁ samaēṇaṁ aṅganāmaṁ jaṇavaē hōtthā, tattha ṇaṁ campā nāmaṁ nayarī hōtthā, tatthaṁ ṇaṁ campāē nayarīē candacchāē aṅgarāyā hōtthā, tatthaṁ ṇaṁ campāē nayarīē arahaṇṇagapāmōkkhā bahavē sañjattā-nāvāvāṇiyagā parivasanti-aḍḍhā jāva bahujaṇassa aparibhūyā, taē ṇaṁ sē arahaṇṇagē samaṇōvāsaē yāvi hōtthā-ahigayajīvājīvē vaṇṇaō.</s>
	    </p>
	    <p>
	      <s>taē ṇaṁ tēsiṁ arahaṇṇagapāmōkkhāṇaṁ sañjattā-nāvāvāṇiyagāṇaṁ aṇṇayā kayāi ēgayaō sahiyāṇaṁ imēyārūvē mihōkahā samullāvē samuppajjittā-sēyaṁ khalu amhaṁ gaṇimaṁ ca dharimaṁ ca mējjaṁ ca pāricchējjaṁ ca bhaṇḍagaṁ gahāya lavaṇasamuddaṁ pōyavahaṇēṇaṁ ōgāhittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā gaṇimaṁ ca dharimaṁ ca mējjaṁ ca pāricchējjaṁ ca bhaṇḍagaṁ gaṇhantiṁ gēṇhittā sagaḍīsāgaḍayaṁ sajjēnti sajjēttā gaṇimassa dharimassa mējjassa pāricchējjassa ya bhaṇḍagassa sagaḍī-sāgaḍīyaṁ bharēnti bharēttā sōhaṇaṁsi tihi-karaṇa-nakkhatta-muhuttaṁsi viulaṁ asaṇaṁ pāṇaṁ khāimaṁ sāimaṁ uvakkhaḍāvēnti uvakkhaḍāvēttā mitta-nāi0 bhōyaṇavēlāē bhuñjāvēnti jāva āpucchanti āpucchittā sagaḍīsāgaḍiyaṁ jōyanti jōittā campāē nayarīē majjhaṁmajjhēṇaṁ niggacchanti niggacchittā jēṇēva gambhīraē pōyapaṭṭaṇē tēṇēva uvāgacchanti uvāgacchittā sagaḍīsāgaḍiyaṁ mōyanti, pōyavahaṇaṁ sajjēnti sajjēttā gaṇimassa ya jāva caüvihassa bhaṇḍagassa pōyavahaṇaṁ bharēnti, tandulāṇa ya samiyassa ya tēlassa ya ghayassa ya gulassa ya gōrasassa ya caüvvihassa udagassa ya bhāyaṇāṇa ya ōsahāṇa ya bhēsajjāṇa ya taṇassa ya kaṭṭhassa ya āvaraṇāṇa ya paharaṇāṇa ya aṇṇēsiṁ ca bahūṇaṁ pōyavahaṇapāuggāṇaṁ davvāṇaṁ pōyavahaṇambharēnti, sōhaṇaṁsi tihi-karaṇa-nakkhatta-muhuttaṁsi viulaṁ asaṇaṁ pāṇaṁ khāimaṁ sāimaṁ uvakkhaḍāvēnti uvakkhaḍāvēttā mitta-nāi-niyaga-sayaṇa-sambandhi-pariyaṇaṁ bhōyaṇavēlāē bhuñjāvēnti bhuñjāvēttā mitta-jāva pariyaṇaṁ āpucchanti jēṇēva pōyaṭṭhāṇē tēṇēva uvāgacchanti.</s>
	    </p>
	    <p>
	      <s>taē ṇaṁ tēsiṁ arahaṇṇaga jāva vāṇiyagāṇaṁ pariyaṇō jāva tāhiṁ iṭṭhāhiṁ vaggūhiṁ abhinandantā ya abhisanthuṇamāṇā ya ēvaṁ vayāsī — ajja tāya bhāya māula bhāiṇējja bhagavayā samuddēṇaṁ anabhikkhijjamāṇā-anabhikkhijjamāṇā ciraṁ jīvaha bhaddaṁ ca bhē puṇaravi laddhaṭṭhē kayajjē aṇahasamaggē niyagaṁ gharaṁ havvamāgaē pāsāmō tti kaṭṭu tāhiṁ sōmāhiṁ niddāhiṁ dīhāhiṁ sappivāsahiṁ pappuyāhiṁ diṭṭhīhiṁ nirikkhamāṇā muhuttamēttaṁ sañciṭṭhanti taō samāṇaïēsu pupphabalikammēsu dinnēsu sarasa-ratta-candaṇa-daddara-pañcaṅgulitalēsu anukkhittaṁsi dhūvaṁsi pūiēsu samu-ddavāēsu saṁsāriyāsu balayāsu ūsiēsu siēsu jhayaggēsu paḍḍappavāiēsu tūrēsu jaïēsu savvasaüṇēsu gahiēsu rāyavarasāsaṇēsu mahayā ukkiṭṭha-sīhanāya-jāva ravēṇaṁ pakkhubhiya-mahāsamudda-ravabhūyaṁ piva mēiṇiṁ karēmāṇā ēgidisiṁ vāṇiyagā nāvāē durūḍhā taō pussamāṇavō vakkamudāhu-haṁ bhō! savvēsimēva bhē atthasiddhī uvaṭṭhiyāiṁ kallāṇāiṁ paḍigahayāiṁ savvapāvāiṁ juttō pūsō vijaō muhuttō ayaṁ dēsakālō, tāō pussamāṇavēṇaṁ vakkamudāhiē haṭṭhatuṭṭhā kaṇṇadhāra-kucchidhāra-gabbhijja-sañjattā-nāvāvāṇiyagā vāvā-risuṁ taṁ nāvaṁ punnucchaṅgaṁ punnamuhiṁ bandhaṇēhintō muñcanti.</s>
	    </p>
	    <p>
	      <s>taē ṇaṁ sā nāvā vimukkabandhaṇā pavaṇabala-samāhayā ūsiyasiyā vitatapakkhā iva garulajuvaī gaṅgāsalilatikkha-sōyavēgēhiṁ saṅkhubbhamāṇī-saṅkhubbhamāṇī ummī-taraṅga-mālāsahassāiṁ samaïcchamāṇī-samaïcchamāṇī kaïvaēhiṁ ahōrattēhiṁ lavaṇasamuddaṁ aṇēgāiṁ jōyaṇasayāiṁ ōgāḍhā, taē ṇaṁ tēsiṁ arahaṇṇagapāmōkkhāṇaṁ sañjuttā-nāvāṇiyagāṇaṁ lavaṇasamuddaṁ aṇēgāiṁ jōyaṇasayāiṁ ōgāḍhāṇaṁ samāṇāṇaṁ bahūiṁ uppāiyasayāiṁ pāubbhūyāiṁ taṁ jahā akālē gajjhiē akālē vijjuē akālē thaṇiyasaddē abbhikkhaṇaṁ-abbhikkhaṇaṁ āgāsē dēvayāō naccanti, ēgaṁ ca ṇaṁ mahaṁ tālapisāyaṁ pāsanti-tālajaṅghaṁ divaṁ gayāhiṁ bāhāhiṁ masimūsaga-mahisakālagaṁ bhariya-mēhavaṇṇaṁ lambōṭṭhaṁ niggayadantaṁ nillāliyajamala juyalajīhaṁ āūsiyavayaṇagaṇḍadēsaṁ cīṇacipiṭanāsiyaṁ vigayabhuggabhaggabhumayaṁ khajjōyagadittacakkhurāgaṁ uttāsaṇagaṁ visālavacchaṁ visālakucchiṁ palambakucchiṁ pahasiyapayaliyapayaḍiyagattaṁ paṇaccamāṇaṁ apphōḍantaṁ abhivayantaṁ abhigajjantaṁ bahusō bahusō aṭṭaṭṭahāsē viṇimmuyantaṁ nāluppalagavalaguliya ayasikusumappagāsaṁ khuradhāraṁ asiṁ gahāya abhimuhamāvayamāṇaṁ pāsanti.</s>
	    </p>
	    <p>
	      <s>tatē ṇaṁ tē arahaṇṇagavajjā sañjuttānāvā vāṇiyagā ēgaṁ ca ṇaṁ mahaṁ tālapisāyaṁ pāsanti, pāsanti tālajaṅghaṁ divaṁ gayāhiṁ bāhāhiṁ phuṭṭasiraṁ bhamara nigara varamāsarāsi-mahisakālagaṁ bhariyamēhavannaṁ suppaṇahaṁ phālasarisajīhaṁ lambōṭṭhaṁ dhavalavaṭṭa-asiliṭṭhatikkhathira-pīṇa-kuḍila-dāḍhōvagūḍhavayaṇaṁvikōsiya-dhārasijuyala-samasa-risa-taṇuya-cañcala-galatarasalōla-cavala-phuruphurēnta-nillāliyagga jīhaṁ avayatthiya-mahalla-vigaya-bībhaccha-  lālapagalanta-rattatāluyaṁ  hiṅgaluya-sagabbha-kandarabilaṁ va añjaṇagirissa aggijjāluggilanta-vayaṇaṁ āūsiya-akkhacammaü-iṭṭhagaṇḍadēsaṁ cīṇa-cimiḍha-vaṅka-bhagganāsaṁ rōsāgaya-dhamadhamēnta-māruya-niṭṭhura-khara-pharusajhusiraṁ ōbhugga-nāsiyapuḍaṁ dhāḍubbhaḍaraïya-bhīsaṇamuhaṁ uddhamuhakaṇṇasakkuliya-mahantavigaya-lōmasaṅkhā-laga lambanta-caliyakaṇṇaṁ piṅgala-dippantalōyaṇaṁ miuḍi-taḍiyaniḍālaṁ narasiramāla-pariṇaddhacindhaṁ vicittagōṇasa-subaddhaparikaraṁ avahōlanta-phupphuyāyanta-sappa-vicchuya-gōdhundura-naüla-saraḍa-viraïya-vicitta-vēyacchamaliyāgaṁ bhōgakūra-kaṇhasappa-dhamadhamēnta-lambantakaṇṇapūraṁ majjāra-siyālalaïyakhandhaṁ ditta-ghughuyanta-dhūya-kaya-kuntalarasiraṁ ghaṇṭāravēṇaṁ bhīma-bhayaṅkaraṁ- kāyara-jaṇahiyayaphōḍaṇaṁ dittaṁ aṭṭaṭṭahāsaṁ viṇiṁmmuyantaṁ vasāruhira-pūya-maṁsa-mala-maliṇa-pōccaḍataṇuṁ uttāsaṇayaṁ visālavacchaṁ pēcchanttā bhinnanakhamuha-nayaṇakaṇṇaṁ varavaggha-citta-kattī-niyaṁsaṇaṁ sarasa-ruhira gayacamma vitata ūsaviya bāhujuyalaṁ tāhi ya khara pharusa asiṇiddha aṇiṭṭha-asubha-appiya-akanta-vaggūhi ya tajjayantaṁ pāsanti taṁ tālapisāyarūvaṁ ējjamāṇaṁ pāsanti pāsittā bhīyā sañjāyabhayā annamaṇassa kāyaṁ samaturaṅgēmāṇā-samaturaṅgēmāṇā bahūṇaṁ indāṇaṁ ya khandāṇaṁ ya rūddāṇaṁ ya sivāṇa ya vēsamaṇāṇaṁ ya nāgāṇa ya bhūyāṇa ya jakkhāṇa ya ajja-kōṭṭakiriyāṇa ya bahūṇi uvāiyasayāṇi ōvātiyamāṇā ōvātiyamāṇā ciṭṭhanti.</s>
	    </p>
	    <p>
	      <s>taē ṇaṁ sē arahannaē samaṇōvāsaē taṁ divvaṁ pisāyarūvaṁ ējjamāṇaṁ pāsaï pāsittā abhīē  atatthē acaliē asambhantē aṇāulē anuvviggē abhiṇṇamuharāganayaṇavaṇṇē adīṇa-vimaṇa-māṇasē pōyavahaṇassa ēgadēsaṁsi vatthēṇaṁ bhūmiṁ pamajjaï pamajjittā ṭhāṇaṁ ṭhāi ṭhāittā karayala0 ēvaṁ vayāsī — namōtthu ṇaṁ arahantāṇaṁ jāva sampattāṇaṁ, jaï ṇaṁ haṁ ēttō uvasaggāō muñcāmi tō mē kappaï pārittaē aha ṇaṁ ēttō uvasaggāō na muñcāmi tō mē tahā paccakkhāēyavvē tti kaṭṭu sāgāraṁ bhatta paccakkhāi.</s>
	    </p>
	    <p>
	      <s>taē ṇaṁ sē pisāyarūvē jēṇēva arahaṇṇagē samaṇōvāsaē tēṇēva uvāgacchaï uvāgacchittā arahaṇṇagaṁ ēvaṁ vayāsī — haṁ hambhō! arahaṇṇagā apatthiyapatthayā jāva parivajjiyā nō khalu kappaï tava sīla-vvaya-guṇa-vēramaṇa-paccakkhāṇa-pōsahōvavāsāiṁ cālittaē vā khōbhittaē vā khaṇḍittaē vā bhañjittaē vā ujjhittaē vā pariccaïttaē vā taṁ jaï ṇaṁ tumaṁ sīla-vvayaṁ-jāva na pariccayasi tō tē ahaṁ ēyaṁ pōyavahaṇaṁ dōhiṁ aṅguliyāhiṁ gēṇhāmi gēṇhittā sattaṭṭhalatalappamāṇēttāiṁ uḍḍhaṁ vēhāsaṁ uvvihāmi antō jalaṁsi nicchōlēmi jēṇaṁ tumaṁ aṭṭa-duhaṭṭa-vasaṭṭē asamāhipattē akālē cēva jīviyāō vavarōvijjasi.</s>
	    </p>
	    <p>
	      <s>taē ṇaṁ sē arahaṇṇagē samaṇōvāsaē taṁ dēva maṇasā cēva ēvaṁ vayāsī — ahaṁ ṇaṁ dēvāṇuppiyā arahaṇṇaē nāmaṁ samaṇōvāsaē ahigayajīvājīvē nō khalu ahaṁ sakkē kēṇaï dēvēṇa vā jāva nigganthāō pāvayaṇāō cālittaē vā khōbhittaē vā vipariṇāmittaē vā tumaṁ ṇaṁ jā saddhā taṁ karēhi tti kaṭṭu abhīē jāva abhinnamuharāga-nayaṇavaṇṇē adīṇa-vimaṇa-māṇasē niccalē nipphandē tusiṇīē dhammajjhāṇōvagaē viharaï.</s>
	    </p>
	    <p>
	      <s>taē ṇaṁ sē divvē pisāyarūvē arahaṇṇagaṁ samaṇōvāsagaṁ dōccampi taccampi ēvaṁ vayāsī — haṁ bhō arahaṇṇagā!0 jāva adīnavimaṇa māṇasē niccalē nipphandē tusīṇīē dhammajjhāṇōvagaē viharaï.</s>
	    </p>
	    <p>
	      <s>taē ṇaṁ sē divvē pisāyarūvē arahaṇṇagaṁ dhammajjhāṇōvagayaṁ pāsaï pāsittā baliyatarāgaṁ āsurattē taṁ pōyavahaṇaṁ dōhiṁ aṅguliyāhiṁ gēṇhaï gēṇhittā sattaṭṭhatalāiṁ jāva arahaṇṇagaṁ ēvaṁ vayāsī — haṁ bhō arahaṇṇagā! apatthiyapatthayā nō khalu kappati tava sīlavvaya tahēva jāva dhammajjhāṇōvagaē viharati.</s>
	    </p>
	    <p>
	      <s>taē ṇaṁ sē pisāyarūvē arahaṇṇagaṁ jāhē nō sañcāēi nigganthāō pāvayaṇāō cālittaē vā jāva tāhē uvasantē jāva nivviṇṇē taṁ pōyavahaṇaṁ saṇiyaṁ-saṇiyaṁ uvariṁ jalassa ṭhavēi ṭhavēttā taṁ divvaṁ pisāyarūvaṁ paḍisāharēi paḍisāharēttā divvaṁ dēvarūvaṁ viuvvaï viuvvittā antalikkha paḍivannē sakhiṅkhiṇīyāiṁ jāva parihiē arahaṇṇagaṁ samaṇōvāsagaṁ ēvaṁ vayāsī — haṁ bhō arahaṇṇagā samaṇōvāsayā dhannōsi ṇaṁ tumaṁ dēvāṇuppiyā! jāva jīviyaphalē jassa ṇaṁ tava nigganthē pāvayaṇē imēyārūvā paḍivattī laddhā pattā abhisamaṇṇāgayā.</s>
	    </p>
	    <p>
	      <s>ēvaṁ khalu dēvāṇuppiyā sakkē dēvindē dēvarāyā sōhammē kappē sōhammavaḍiṁsaē vimāṇē sabhāē suhammāē bahūṇaṁ dēvāṇaṁ majjhagaē mahayā-mahayā saddēṇaṁ ēvaṁ āikkhaï ēvaṁ bhāsēi ēvaṁ pannavēi ēvaṁ parūvēi-ēvaṁ khalu dēvā jambuddīvē dīvē bhārahē vāsē campāē nayarīē arahaṇṇaē samaṇōvāsaē abhigayajīvājīvē nō khalu sakkē kēṇaï dēvēṇa vā dāṇavēṇa vā jāva nigganthāō pāvayaṇāō cālittaē vā khōbhittaē vā jāva vipariṇā-mittaē vā.</s>
	    </p>
	    <p>
	      <s>taē ṇaṁ ahaṁ dēvāṇuppiyā! sakkassa dēvindassa dēvaraṇṇō nō ēyamaṭṭhaṁ saddahāmi pattiyāmi rōēmi tē ṇaṁ mama imēyārūvē ajjhatthiē jāva samuppajittha gacchāmi ṇaṁ ahaṁ arahaṇṇagassa antiyaṁ pāubbhavāmi jāṇāmi tāva ahaṁ arahaṇṇagaṁ-kiṁ piyadhammē nō piyadhammē? daḍhadhammē nō daḍhadhammē? sīla-vvaya-guṇē kiṁ cālēi jāva nō pariccayaï tti kaṭṭu, ēvaṁ sampēhēmi sampēhēttā ōhiṁ paüñjāmi paüñjittā dēvāṇuppiyaṁ! ōhiṇā ābhōēmi ābhōēttā uttarapuratthimaṁ disībhāgaṁ avakkamāmi uttaravēuvviyaṁ rūvaṁ viuvvittā tāē ukkiṭṭhāē dēvagaīē jēṇēva lavaṇasamuddē jēṇēva dēvāṇuppiē tēṇēva uvāgacchāmi uvāgacchittā dēvāṇupiyassa uvasaggaṁ karēmi, nō cēva ṇaṁ dēvāṇuppiyā bhīē vā jāva taṁ jaṁ ṇaṁ sakkē dēvindē dēvarāyā ēvaṁ vayaï saccē ṇaṁ ēsamaṭṭhē taṁ diṭṭhē ṇaṁ dēvāṇuppiyassa iḍḍhī juī jasē jāva parakkamē laddhē pattē abhisamaṇṇāgaē, taṁ khāmēmi ṇaṁ dēvāṇuppiyā! khamēsu ṇaṁ dēvāṇuppiyā! nāibhujjō (2) ēvaṁ karaṇayāē tti kaṭṭu pañjaliuḍē pāyavaḍiē ēyamaṭṭhaṁ viṇaēṇaṁ bhujjō-bhujjō khāmēi arahaṇṇagassa ya duvē phuṇḍalajuyē dalayaï dalaïttā jāmēva disiṁ pāubbhūē tāmēva disiṁ paḍigaē.</s>
	    </p>
	  </div>
	  <div type="section" n="88">
	    <p>
	      <s>taē ṇaṁ sē arahaṇṇaē niruvasaggamiti kaṭṭu paḍimaṁ pārēi, taē ṇaṁ tē arahannagapāmōkkhā jāva vāṇiyagā dakkhiṇāṇukūlēṇaṁ vāēṇaṁ jēṇēva gambhīraē pōyaṭṭhāṇē tēṇēva uvāgacchanti uvāgacchittā pōyaṁ lambēnti lambēttā sagaḍi-sāgaḍaṁ sajjēnti taṁ gaṇimaṁ dharimaṁ mējjaṁ paricchējjaṁ ca sagaḍisāgaḍaṁ saṅkāmēnti saṅkāmēttā sagaḍi-sāgaḍaṁ jōvinti jōvittā jēṇēva mihilā tēṇēva uvāgacchanti uvāgacchittā mihilāē rāyahāṇīē bahiyā aggujjāṇaṁsi sagaḍi-sāgaḍaṁ mōēnti mōēnttā mahatthaṁ mahagghaṁ maharihaṁ viulaṁ rāyarihaṁ pāhuḍaṁ divvaṁ kuṇḍalajulaṁ ca gēṇhanti gēṇhittā mihilāē rāyahāṇīē anuppavisanti anuppavisittā jēṇēva kumbhaē rāyā tēṇēva uvāgacchanti uvāgacchittā karayala0 taṁ mahatthaṁ0 divvaṁ kuṇḍalajuyalaṁ ca uvaṇēnti.</s>
	    </p>
	    <p>
	      <s>taē ṇaṁ kumbhaē rāyā tēsiṁ sañjattagāṇaṁ jāva paḍicchaï paḍicchittā malliṁ vidēhavararāyakannaṁ saddāvēi saddāvēttā taṁ divvaṁ kuṇḍalajuyalaṁ mallīē vidēha rāyakannagāē piṇaddhēi piṇaddhēttā paḍivisajjēi.</s>
	    </p>
	    <p>
	      <s>taē ṇaṁ sē kumbhaē rāyā tē arahannagapāmōkkhē jāva vāṇiyagē vipulēṇaṁ asana vattha-gandha-jāva ussukkaṁ viyaraï viyarittā rāyamaggamōgāḍhē ya āvāsē viyaraï viyarittā paḍivisajjēi.</s>
	    </p>
	    <p>
	      <s>taē ṇaṁ arahaṇṇaga sañjattagā jēṇēva rāyamaggamōgāḍhē āvāsē tēṇēva uvāgacchati uvāgacchittā bhaṇḍavavaharaṇaṁ karēnti paḍibhaṇḍē gēṇhanti gēṇhittā sagaḍī-sāgaḍaṁ bharēnti bharēttā jēṇēva gambhīraē pōyapaṭṭaṇē tēṇēva uvāgacchanti uvāgacchittā pōyavahaṇaṁ sajjēnti sajjēttā bhaṇḍa saṅkāmēnti saṅkāmēttā dakkhiṇāṇukūlēṇaṁ vāēṇaṁ jēṇēva campāē pōyaṭṭhāṇē tēṇēva uvāgacchēnti uvāgacchittā pōyaṁ lambēnti lambēttā sagaḍī-sāgaḍaṁ sajjēnti sajjēttā taṁ gaṇimaṁ dharimaṁ mējjaṁ paricchējjaṁ ca sagaḍī-sāgaḍaṁ saṅkāmēnti saṅkāmēttā jāva pāhuḍaṁ divvaṁ ca kuṇḍalajuyalaṁ gēṇhanti gēṇhittā jēṇēva candacchāē aṅgarāyā tēṇēva uvā0 taṁ mahatthaṁ jāva uvaṇēnti.</s>
	    </p>
	    <p>
	      <s>taē ṇaṁ candacchāē aṅgarāyā taṁ mahatthaṁ pāhuḍaṁ divvaṁ ca kuṇḍalajuyalaṁ paḍicchaï paḍicchittā tē arahannagapāmōkkhē ēvaṁ vayāsī — tubbhē ṇaṁ dēvāṇuppiyā! bahūṇi gāmāgāra jāva saṇṇivēsāiṁ āhiṇḍaha lavaṇasamuddaṁ ca abhikkhaṇaṁ abhikkhaṇaṁ pōyavahaṇēhiṁ ōgāhēha taṁ atthiyāiṁ bhē kēi kahiñci acchēraē diṭṭhapuvvē? taē ṇaṁ tē arahannagapāmōkkhā candacchāyaṁ aṅgarāyaṁ ēvaṁ vayāsī—</s>
	    </p>
	    <p>
	      <s>ēvaṁ khalu sāmī! amhē ihēva campāē nayarīē arahannagapāmōkkhā bahavē sañjattagā-nāvā-vāṇiyagā parivasāmō, taē ṇaṁ amhē annayā kayāi gaṇimaṁ ca dharimaṁ ca mējjaṁ ca paricchējjaṁ ca gēṇhāmō tahēva ahīṇaṁ aïrittaṁ jāva kumbhagassa raṇṇō uvaṇēmō, tatē ṇaṁ sē kumbhaē mallīē vidēharāyavarakannāē taṁ divvaṁ kuṇḍalajuyalaṁ piṇaddhēi piṇaddhēttā paḍivisajjēi, taṁ ēsa ṇaṁ sāmī! amhēhiṁ kumbhagarāya bhavaṇaṁsi mallī vidēharāyavarakannā acchēraē diṭṭhē taṁ nō khalu aṇṇā kāvi tārasiyā dēvakannā vā jāva jārisiyā ṇaṁ mallī vidēharāyavarakannā taē ṇaṁ candacchāē arahaṇṇagapāmōkkhē sakkārēi sammāṇēi sakkārēttā sammāṇēttā jāva paḍivisajjēi.</s>
	    </p>
	    <p>
	      <s>taē ṇaṁ candacchāē vāṇiyaga-jaṇiyahāsē dūyaṁ saddāvēi saddāvēttā jāva jaï vi ya ṇaṁ sā sayaṁ rajjasukā, taē ṇaṁ sē dūē haṭṭhatuṭṭhē jāva pahārēttha gamaṇāē.</s>
	    </p>
	  </div>
	  <div type="section" n="89">
	    <p>
	      <s>tēṇaṁ kālēṇaṁ tēṇaṁ samaēṇaṁ kuṇālā nāma jaṇavaē hōtthā, tattha ṇaṁ sāvatthī nāmaṁ nayarī hōtthā tattha ṇaṁ rūppī kuṇālāhivaī nāma rāyā hōtthā, tassa ṇaṁ rūppissa ghūyā dhāriṇīē dēvīē attayā subāhū nāma dāriyā hōtthā-sukumāla-pāṇipāyā rūvēṇa ya jōvvaṇēṇa ya lāvaṇṇēṇa ukkiṭṭhā ukkiṭṭhasarīrā jāyā yāvi hōtthā tīsē ṇaṁ subāhūē dāriyāē aṇṇayā cāummāsiya-majjaṇaē jāē yāvi hōtthā.</s>
	    </p>
	    <p>
	      <s>taē ṇaṁ sē rūppī kuṇālāhivaī subāhūē dāriyāē cāummāsiya-majjaṇayaṁ uvaṭṭhiyaṁ jāṇaï jāṇittā kōḍumbiyapurisē saddāvēi saddāvēttā ēvaṁ vayāsī — ēvaṁ khalu dēvāṇuppiyā subāhūē dāriyāē kallaṁ cāummāsiya-majjaṇaē bhavissaï taṁ tubbhē ṇaṁ rāyamaggamōgāḍhaṁsi caükkaṁsi jala-thalaya-dasaddhavaṇṇaṁ mallaṁ sāharaha jāva siridāmagaṇḍaṁ ōlayanti.</s>
	    </p>
	    <p>
	      <s>taē ṇaṁ sē rūppī kuṇālāhivaī suvaṇṇagāra-sēṇiṁ saddāvēi saddāvēttā ēvaṁ vayāsī khippāmēva bhō dēvāṇuppiyā! rāyamaggamōgāḍhaṁsi pupphamaṇḍavaṁsi nāṇavihapañcavaṇṇēhiṁ tandulēhiṁ nagaraṁ ālihaha tassa bahumajjhadēsabhāē paṭṭayaṁ raēha jāva paccappiṇanti.</s>
	    </p>
	    <p>
	      <s>taē ṇaṁ sē rūppī kuṇālāhivaī hatthikhandhavaragaē cāuraṅgiṇīē sēṇāē mahayā bhaḍa-[caḍagara-raha-pahakara-vindaparikkhittē] antēura-pariyāla-samparivuḍē subāhuṁ dāriyaṁ puraō kaṭṭu jēṇēva rāyamaggē jēṇēva pupphamaṇḍavē tēṇēva uvāgacchaï uvāgacchittā hatthikhandhāō paccōrūhaï paccōrūhittā pupphamaṇḍavē anuppavisaï anuppavisittā sīhāsaṇavaragaē puratthāmuhē saṇṇisaṇṇē.</s>
	    </p>
	    <p>
	      <s>taē ṇaṁ tāō antēuriyāō subāhuṁ dāriyaṁ paṭṭayaṁsi duruhēnti duruhēttā sēyāpīyaēhiṁ kalasēhiṁ ṇhāṇēnti ṇhāṇēttā savvālaṅkāravibhūsiyaṁ karēnti karēttā piuṇō pāyavandiyaṁ uvaṇēnti, taē ṇaṁ subāhū dāriyā jēṇēva rūppī rāyā tēṇēva uvāgacchaï uvāgacchittā pāyaggahaṇaṁ karēi.</s>
	    </p>
	    <p>
	      <s>taē ṇaṁ sē rūppī rāyā subāhū dāriyaṁ aṅkē nivēsēi nivēsittā subāhūē dāriyāē rūvēṇa ya jōvvaṇēṇa ya lāvaṇṇēṇa ya jāva vimhaē varisadharaṁ saddāvēi saddāvēttā ēvaṁ vayāsī — tumaṁ ṇaṁ dēvāṇuppiyā mama dōccēṇaṁ bahūṇi gāmagāra-nagara gihāṇi anuppavisasi taṁ atthi yāiṁ tē kassaï raṇṇā vā īsarassa vā kihiñci ēyārisaē majjaṇaē diṭṭhapuvvē jārisaē ṇaṁ imīsē subāhūē dāriyāē majjaṇaē? </s>
	    </p>
	    <p>
	      <s>taē ṇaṁ sē varisagharē rūppiṁ rāyaṁ karayala pariggahiyaṁ0 ēvaṁ vayāsī — ēvaṁ khalu sāmī ahaṁ aṇṇayā tubbhaṁ dōccēṇaṁ mihilaṁ gaē tattha ṇaṁ maē kumbhagassa raṇṇō dhūyāē pabhāvaīē dēvīē attayāē mallīē vidēharāyavarakannagāē majjaṇaē diṭṭhē tassa ṇaṁ majjaṇagassa imē subāhūē dāriyāē majjaṇaē sayasahassaïmampi kalaṁ na agghēi, taē ṇaṁ sē rūppī rāyā varisadharassa antiyaṁ ēyamaṭṭhaṁ sōccā nisamma sēsaṁ tahēva majjaṇagajaṇiya-hāsē dūyaṁ saddāvēi saddāvēttā ēvaṁ vayāsī — jāva jēṇēva mihilā nayarī tēṇēva pahārēttha gamaṇāē.</s>
	    </p>
	  </div>
	  <div type="section" n="90">
	    <p>
	      <s>tēṇaṁ kālēṇaṁ tēṇaṁ samaēṇaṁ kāsī nāmaṁ jaṇavaē hōtthā, tattha ṇaṁ vāṇārasī nāmaṁ nayarī hōtthā, tattha ṇaṁ saṅkhē nāmaṁ kāsīrāyā hōtthā, taē ṇaṁ tīsē mallīē vidēhavararāyakannāē aṇṇayā kayāiṁ tassa divvassa kuṇḍalajuyalassa sandhī visaṅghaḍiē yāvi hōtthā.</s>
	    </p>
	    <p>
	      <s>taē ṇaṁ sē kumbhaē rāyā suvaṇṇagārasēṇiṁ saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! imassa divassa kuṇḍalajuyalassa sandhiṁ saṅghāḍēha, taē ṇaṁ sā suvaṇṇagārasēṇī ēyamaṭṭhaṁ tahatti paḍisuṇēi paḍisuṇēttā taṁ divvaṁ kuṇḍalajuyalaṁ gēṇhaï gēṇhittā jēṇēva suvaṇṇagāra-bhisiyāō tēṇēva uvāgacchaï uvāgacchittā suvaṇṇagāra-bhisiyāsu nivēsēi nivēsēttā bahūhiṁ āēhi ya jāva pariṇāmēmāṇā icchanti tassa divvassa kuṇḍalajuyalassa sandhiṁ ghaḍittaē, nō cēva ṇaṁ sañcāēi ghaḍittaē.</s>
	    </p>
	    <p>
	      <s>taē ṇaṁ sā suvaṇṇagārasēṇī jēṇēva kumbhaē rāyā tēṇēva uvāgacchaï uvāgacchittā karayala0 jāva vaddhāvēttā ēvaṁ vayāsī — ēvaṁ khalu sāmī! ajja tumhē amhē saddāvēha jāva sandhiṁ sandhāḍēttā ēyamāṇattiyaṁ paccappiṇaha, taē ṇaṁ amhē taṁ divvaṁ kuṇḍalajuyalaṁ gēṇhāmō gēṇhittā jēṇēva suvaṇṇagē-bhisiyāō jāva nō sañcāēmō sandhiṁ sandhāḍēttaē, taē ṇaṁ amhē sāmī! ēyassa divvassa kuṇḍalajuyalassa aṇṇaṁ sarisayaṁ kuṇḍalajuyalaṁ ghaḍēmō.</s>
	    </p>
	    <p>
	      <s>taē ṇaṁ sē kumbhaē rāyā tīsē suvaṇṇagārasēṇīē antiē ēyamaṭṭhaṁ-sōccā nisamma āsurūttē ruṭṭhē0 tivaliyaṁ bhiuḍiṁ niḍālē sāhaṭṭu ēvaṁ vayāsī — kēsa ṇaṁ tubbhē kalāyāṇaṁ bhavaha? jē ṇaṁ tubbhē imassa divvassa kuṇḍalajuyalassa nō sañcāēha sandhiṁ sandhāḍittaē? tē suvaṇṇagārē nivvisaē āṇavēi.</s>
	    </p>
	    <p>
	      <s>taē ṇaṁ tē suvaṇṇagārā kumbhagēṇaṁ raṇṇā nivvisayā āṇattā samāṇā jēṇēva sāiṁ sāiṁ gihāiṁ tēṇēva uvāgacchanti uvāgacchittā sabhaṇḍamattōvagaraṇamāyāē mihilāē rāyahāṇīē majjhaṁmajjhēṇaṁ nikkhamanti nikkhamittā vidēhassa jaṇavayassa majjhaṁmajjhēṇaṁ0 jēṇēva kāsī jaṇavaē jēṇēva vāṇārasī nayarī tēṇēva uvāgacchanti uvāgacchittā aggujjāṇaṁsi sagaḍī-sāgaḍaṁ mōēnti mōēttā mahatthaṁ jāva pāhuḍaṁ gēṇhanti gēṇhittā vāṇārasīē nayarīē majjhaṁmajjhēṇaṁ jēṇēva saṅkhē kāsīrāya tēṇēva uvāgacchanti uvāgacchittā karayala0 jāva ēvaṁ vayāsī—</s>
	    </p>
	    <p>
	      <s>amhē ṇaṁ sāmī! mihilāō kumbhaēṇaṁ raṇṇā nivvisayā āṇattā samāṇā ihaṁ havvamāgayā taṁ icchāmō ṇaṁ sāmī tubbhaṁ bāhucchāyāpariggahiyā nibbhayā niruvviggā suhaṁsuhēṇaṁ parivasiuṁ, taē ṇaṁ saṅkhē kāsīrāyā tē suvaṇṇagārē ēvaṁ vayāsī — kiṁ ṇaṁ tubbhē dēvāṇuppiyā kumbhaēṇaṁ raṇṇā nivvisayā āṇattā? </s>
	    </p>
	    <p>
	      <s>taē ṇaṁ tē suvaṇṇagārā saṅkhaṁ kāsīrāyaṁ ēvaṁ vayāsī — ēvaṁ khalu sāmī! kumbhagassa raṇṇō ghūyāē pabhāvaīē dēvīē attarāya mallīē kuṇḍalajuyalassa sandhī visaṅghaḍiē, taē ṇaṁ sē kumbhaē rāyā suvaṇṇagārasēṇiṁ saddāvēi jāva nivvisayā āṇattā, taṁ ēēṇaṁ kāraṇēṇaṁ sāmī! amhē kumbhaēṇaṁ raṇṇā nivvisayā āṇattā.</s>
	    </p>
	    <p>
	      <s>taē ṇaṁ sē saṅkhē kāsīrāyā suvaṇṇagārē ēvaṁ vayāsī — kērisiyā ṇaṁ dēvāṇuppiyā kumbhagassa raṇṇō ghūyā pabhāvaīdēvīē attayā mallī vidēharāyavarakannā? taē ṇaṁ tē suvaṇṇagārā saṅkhaṁ kāsīrāyaṁ ēvaṁ vayāsī — nō khalu sāmī aṇṇā kāvi tārisiyā dēvakannā vā gandhavvakannā vā jāva jārisiyā ṇaṁ mallī vidēhavararāyakannā.</s>
	    </p>
	    <p>
	      <s>taē ṇaṁ sē saṅkhē kāsīrāyā kuṇḍala-jaṇiya-hāsē dūyaṁ saddāvēi jāva tēṇēva pahārēttha gamaṇāē.</s>
	    </p>
	  </div>
	  <div type="section" n="91">
	    <p>
	      <s>tēṇaṁ kālēṇaṁ tēṇaṁ samaēṇaṁ kuru nāmaṁ jaṇavaē hōtthā, hatthiṇāurē nayarē, adīṇasattū nāmaṁ rāyā hōtthā jāva viharaï, tattha ṇaṁ mihilāē tassa ṇaṁ kumbhagassa raṇṇō puttē pabhāvaīē dēvīē attaē mallīē anumaggajāyaē malladinnē nāmaṁ kumārē jāva juvarāyā yāvi hōtthā.</s>
	    </p>
	    <p>
	      <s>taē ṇaṁ malladinnē kumārē annayā kayāi kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē mama pamadavaṇaṁsi ēgaṁ mahaṁ cittasabhaṁ karēha- aṇēga-khambhasayasaṇṇiviṭṭhaṁ jāva paccappiṇanti, taē ṇaṁ sē malladinnē kumārē cittagara-sēṇiṁ saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! cittasamaṁ hāva-bhāva-vilāsa-bibbōyakaliēhiṁ rūvēhiṁ cittēha cittēttā ēyamāṇattiyaṁ paccappiṇaha.</s>
	    </p>
	    <p>
	      <s>taē ṇaṁ sā cittagara-sēṇī ēyamaṭṭhaṁ tahatti paḍisuṇēi paḍisuṇēttā jēṇēva sayāi gihāiṁ tēṇēva uvāgacchaï uvāgacchittā tūliyāō vaṇṇaē ya gēṇhaï gēṇhittā jēṇēva cittasabhā tēṇēva anuppavisaï anuppavisittā bhūmibhāgē viracanti viracinttā bhūmi sajjēi sajjēttā citasabhaṁ hāva-bhāva-jāva cittēuṁ payattā yāvi hōtthā.</s>
	    </p>
	    <p>
	      <s>taē ṇaṁ ēgassa cittagarassa imēyārūvā cittagara-laddhī-laddhā pattā abhisamaṇṇāgayā-jassa ṇaṁ dupayassa vā caüppayassa vā apayassa vā ēgadēsamavi pāsaï tassa ṇaṁ dēsāṇusārēṇaṁ tayāṇurūvaṁ nivvattēi, taē ṇaṁ sē cittagarē mallīē javaṇiyantariyāē jālantarēṇa pāyaṅguṭṭhaṁ pāsaï, taē ṇaṁ tassa cittagarassa imēyārūvē ajjhatthiē jāva samuppajjitthā — sēyaṁ khalu mamaṁ mallīē vidēharāyavara-kannāē pāyaguṭṭhāṇusārēṇaṁ sarisagaṁ jāva guṇōvavēyaṁ rūvaṁ nivvattittaē- ēvaṁ sampēhēi sampēhēttā bhūmibhāgaṁ sajjēi sajjēttā mallīē vidēharāyavarakannāē pāyaṅguṭṭhāṇusārēṇaṁ sarisagaṁ jāva rūvaṁ nivvattēi.</s>
	    </p>
	    <p>
	      <s>taē ṇaṁ sā cittagara-sēṇī cittasabhaṁ hāva-bhāva jāva cittēi cittēttā jēṇēva malladinnē kumārē tēṇēva uvāgacchaï uvāgacchittā ēyamāṇattiyaṁ paccappiṇaï.</s>
	    </p>
	    <p>
	      <s>taē ṇaṁ sē malladinnē kumārē cittagara-sēṇiṁ sakkārēi sammāṇēi sakkārēttā sammāṇēttā vipulaṁ jīviyārihaṁ pīidāṇaṁ dalayaï dalaïttā paḍivisajjēi taē ṇaṁ sē malladinnē kumārē ṇhāē antēura-pariyāla-samparivuḍē ammadhāīē saddhiṁ jēṇēva cittasabhā tēṇēva uvāgacchaï uvāgacchittā cittasabhaṁ anuppavisaï anuppavi-sittā hāva-bhāva-vilāsa-bibbōyakaliyāiṁ rūvāiṁ pāsamāṇē-pāsamāṇē jēṇēva mallīē vidēharāya-varakannē tayāṇurūvē rūvē nivvattiē tēṇēva pahārēttha gamaṇāē taē ṇaṁ sē malladinnē kumārē mallīē vidēharā-yavara-kannāē tayāṇurūvē rūvaṁ nivvattiyaṁ pāsaï pāsittā imēyārūvē ajjhatthiē jāva samuppajjitthā — ēsa ṇaṁ mallī vidēharāyavarakannē tti kaṭṭu lajjiē viliē vēḍḍē saṇiyaṁ-saṇiyaṁ paccōsakkaï.</s>
	    </p>
	    <p>
	      <s>taē ṇaṁ taṁ malladinnaṁ kumāraṁ ammadhāī saṇiyaṁ-saṇiyaṁ paccōsakkantaṁ pāsittā ēvaṁ vayāsī — kiṇṇaṁ tumaṁ puttāṁ lajjiē viliē vēḍḍē saṇiyaṁ-saṇiyaṁ paccōsakkasi? taē ṇaṁ sē malladinnē kumārē ammadhāiṁ ēvaṁ vayāsī — juttaṁ ṇaṁ ammō! mama jēṭṭhaē bhagiṇīē guru-vēdayabhūyāē lajjaṇijjāē mama cittasabhaṁ anupavisittaē? taē ṇaṁ ammadhāī malladinnaṁ kumāraṁ ēvaṁ vayāsī — nō khalu ttā ēsa mallī vidēharāyavara-kannā ēsa ṇaṁ mallīē vidēharāyavarakannāē cittagaraēṇaṁ tayāṇurūvē rūvē nivvattiē.</s>
	    </p>
	    <p>
	      <s>taē ṇaṁ sē malladinnē kumārē ammadhāīē ēyamaṭṭhaṁ sōccā nisammaṁ āsuruttē ēvaṁ vayāsī — kēsa ṇaṁ bhō! sē cittāraē apatthiya patthaē jāva parivajjiē jē ṇaṁ mama jēṭṭhāē bhagiṇīē guru-dēvayabhūyāē jāva nivvattiē tti kaṭṭu taṁ cittagaraṁ vajjhaṁ āṇavēi.</s>
	    </p>
	    <p>
	      <s>taē ṇaṁ sā cittagara-sēṇī imīsē kahāē laddhaṭṭhā samāṇā jēṇēva malladinnē kumārē tēṇēva uvāgacchaï uvāgacchittā karayalapariggahiyaṁ jāva vaddhāvēi vaddhāvēttā ēvaṁ vayāsī — ēvaṁ khalu sāmī! tassa cittagarassa imēyārūvā cittagara-laddhī laddhā pattā abhisamaṇṇāgayā- jassa ṇaṁ dupayassa vā jāva nivvattēi, taṁ mā ṇaṁ sāmī! tubbhē taṁ cittagaraṁ vajjhaṁ āṇavēha, taṁ tubbhē ṇaṁ sāmī! tassa cittagarassa aṇṇaṁ tayāṇurūvaṁ daṇḍaṁ nivvattēhaṁ, taē ṇaṁ sē malladinnē kumārē tassa cittagarassa saṇḍāsagaṁ chindāvēi chindāvēttā nivvisayaṁ āṇavēi.</s>
	    </p>
	    <p>
	      <s>taē ṇaṁ sē cittagarē malladinnēṇaṁ kumārēṇaṁ nivvisaē āṇattē samāṇē sabhaṇḍamattō vagaraṇamāyāē mihilāō nayarīō nikkhamaï nikkhamittā vidēhassa jaṇavayassa majjhaṁmajjhēṇaṁ jēṇēva kurujaṇavaē jēṇēva hatthiṇāurē nayarē jēṇēva adīṇasattūrāyā tēṇēva uvāgacchaï uvāgacchittā bhaṇḍanikkhēvaṁ karēi, karēttā cittaphalagaṁ sajjēi, sajjēttā mallīē vidēharāyavarakannāē pāyaṅguṭṭhāṇusārēṇa rūvaṁ nivvattēi nivvattēttā kakkhantaraṁsi chubbhaï chubbhittā mahatthaṁ jāva pāhuḍaṁ gēṇhaï gēṇhittā hatthiṇāurassa nayarassa majjhaṁmajjhēṇaṁ jēṇēva adīṇa-sattūṁ rāyā tēṇēva uvāgacchaï uvāgacchittā karayala jāva vaddhāvēi, vaddhāvēttā pāhuḍaṁ uvaṇēi uvaṇēttā ēvaṁ vayāsī — ēvaṁ khalu ahaṁ sāmī mihilāō rāyahāṇīō kumbhagassa raṇṇō puttēṇa pabhāvaīē dēvīē attaēṇaṁ malladinnēṇaṁ kumārēṇaṁ nivvisaē āṇattē samē ihaṁ havvamāgaē, taṁ icchāmi ṇaṁ sāmī! tubbhaṁ bāhucchāyā-pariggahiē jāva parivasittaē.</s>
	    </p>
	    <p>
	      <s>taē ṇaṁ sē adīṇasattū rāyā taṁ cittagaraṁ ēvaṁ vayāsī — kiṇṇaṁ tumaṁ dēvāṇuppiyā! malaldinnēṇaṁ nivvisaē āṇattē? taē ṇaṁ sē cittagarē adīṇasattū rāyaṁ ēvaṁ vayāsī — ēvaṁ khalu sāmī mallēdinnē kumāra aṇṇayā kayāi cittagara-sēṇiṁ saddāvēi saddāvēttā ēvaṁ vayāsī — tubbhē ṇaṁ dēvāṇuppiyā mama cittasabhaṁ0 taṁ cēva savvaṁ bhāṇiyavvaṁ jāva mama saṇḍāsagaṁ chindāvēi chindāvēttā nivvisayaṁ āṇavēi ēvaṁ khalu ahaṁ sāmī! malladinnēṇaṁ kumārēṇaṁ nivvisaē āṇattē.</s>
	    </p>
	    <p>
	      <s>taē ṇaṁ adīṇasattū rāyā taṁ cinttagaraṁ ēvaṁ vayāsī — sē kērisaē ṇaṁ dēvāṇuppiyā tumē mallīē vidēharāyavarakannāē tayāṇurūvē rūvē nivvattiē? taē ṇaṁ sē cittagarē kakkhantarāō cittaphalagaṁ nīṇēi nīṇēttā adīṇasattussasa uvaṇēi uvaṇēttā ēvaṁ vayāsī — ēsa ṇaṁ sāmī! mallī vidēharāyavarakannāē tayāṇurūvassa rūvassa kēi āgāra-bhāva-paḍōyārē nivvattiē nō khalu sakkā kēṇaï dēvēṇa vā jāva mallīē vidēharāya-varakannāē tayāṇurūvē rūvē nivvattittaē.</s>
	    </p>
	    <p>
	      <s>taē ṇaṁ sē adīṇasattū paḍirūvaṁ-jaṇiya-hāsē dūyaṁ saddāvēi saddāvēttā ēvaṁ vayāsī — tahēva jāva pahārēttha gamaṇāē.</s>
	    </p>
	  </div>
	  <div type="section" n="92">
	    <p>
	      <s>tēṇaṁ kālēṇaṁ tēṇaṁ samaēṇaṁ pañcālē jaṇavaē kampillapurē nayarē jiyasattū nāmaṁ rāyā pañcālāhivaī tassa ṇaṁ jiyasattussa dhāriṇīpāmōkkhaṁ dēvīsahassaṁ ōrōhē hōrathā, tattha ṇaṁ mihilāē cōkkhā nāmaṁ parivvāiyā-riuvvēya jāva supariṇiṭṭhiyā yāvi hōtthā.</s>
	    </p>
	    <p>
	      <s>taē ṇaṁ sā cōkkhā parivvāiyā mihilāē bahūṇaṁ rāīsara jāva satthavāhapabhiīṇaṁ puraō dāṇadhammaṁ ca sōyadhammaṁ ca titthābhisēyaṁ ca āghavēmāṇī pannavēmāṇī parūvēmāṇī uvadaṁsēmāṇī viharaï taē ṇaṁ sā cōkkhā annayā kayāī tidaṇḍaṁ ca kuṇḍiyaṁ ca jāva dhāurattāō ya gēṇhaï gēṇhittā parivvāigāvasahāō paḍinikkhamaï paḍinikkhamittā paviralaparivvāiyā-saddhiṁ samparivuḍā mihilaṁ rāyahāṇiṁ majjhaṁmajjhēṇaṁ jēṇēva kumbhagassa raṇṇō bhavaṇē jēṇēva kannantēurē jēṇēva mallī vidēharāyavarakannā tēṇēva uvāgacchaï uvāgacchittā udayapariphāsiyāē dabbhōvari paccatthuyāē bhisiyāē nisīyaï nisīittā mallē vidēharāyavarakannē puraō dāṇadhammaṁ ca jāva viharaï.</s>
	    </p>
	    <p>
	      <s>taē ṇaṁ mallī vidēharāyavarakannā cōkkhaṁ parivvāiyaṁ ēvaṁ vayāsī — tubbhaṇṇaṁ cōkkhē kiṁmūlaē dhammē pannattē? taē ṇaṁ sā cōkkhā parivvāiyā malliṁ vidēharāyavarakannaṁ ēvaṁ vayāsī — amhaṁ ṇaṁ dēvāṇuppiyā! sōyamūlaē dhammē pannavēmi, jaṁ ṇaṁ amhaṁ kiñci asuī bhavaï taṁ ṇaṁ udaēṇaṁ ya maṭṭiyāē jāva avigghēṇaṁ saggaṁ gacchāmō.</s>
	    </p>
	    <p>
	      <s>taē ṇaṁ mallī vidēharāyavarakannā cōkkhaṁ parivvāiyaṁ ēvaṁ vayāsī — cōkkhē! sē jahānāmaē kēī purisē rūhirakayaṁ vatthaṁ rūhirēṇaṁ cēva dhōvējjā atthi ṇaṁ cōkkhē! tassa rūhirakayassa vatthassa rūhirēṇaṁ dhōvvamāṇassa kāi sōhī nō iṇaṭṭhē samaṭṭhē, ēvāmēva cōkkhē! tubbhaṇṇaṁ pāṇāivāēṇaṁ jāva micchādaṁsaṇa-sallēṇaṁ natthi kāi sōhī, jahā tassa rūhirakayassa vatthassa rūhirēṇaṁ cēva dhōvvamāṇassa taē ṇaṁ sā cōkkhā parivvāiyā mallīē vidēha0 ēvaṁ vuttā samāṇī saṅkiyā kaṅkhiyā vitigiñchiyā bhēyasamāvaṇṇā jāyā yāvi hōtthā, mallīē nō sañcāēi kiñcivi pāmōkkhamāikkhittaē tusiṇīyā sañciṭṭhaï.</s>
	    </p>
	    <p>
	      <s>taē ṇaṁ taṁ cōkkhaṁ mallīē bahūō dāsacēḍīō hīlēnti nindanti khiṁsanti garihanti appēgaïyāō hēruyālēnti appēgaïyāō muhamakkaḍiyāō karēnti appēgaïyāō vagghāḍiyāō karēnti appēgaïyāō tajjēmāṇīō tālēmāṇīō nicchuhanti, taē ṇaṁ sā cōkkhā mallīē vidēharāyavarakannāē dāsacēḍiyāhiṁ garahijjamāṇī hīlijjamāṇī āsuruttā jāva misimisēmāmī mallīē vidēharāyavarakannayāē paōsa-māvajjaï, bhisiyaṁ gēṇhaï gēṇhittā kannantēurāō paḍiṇikkhamaī paḍiṇakkhamittā mihilāō niggacchaï niggacchittā parivvāiyā-samparivuḍā jēṇēva pañcāla ja-ṇavaē jēṇēva kampillapurē0 bahūṇaṁ rāīsara jāva parūvēmāṇī viharaï.</s>
	    </p>
	    <p>
	      <s>taē ṇaṁ sē jisattū aṇṇayā kayāi antō antēura-pariyāla-saddhiṁ samparivuḍē sīhāsaṇavaragaē yāvi viharaï, taē ṇaṁ sā cōkkhā parivvāiyā-samparivuḍā jēṇēva jiyasattussa raṇṇō bhavaṇē jēṇēva jiyasattū rāyā tēṇēva anupavisaï anupavisittā jiyasattu jaēṇaṁ vijaēṇaṁ vaddhāvēi.</s>
	    </p>
	    <p>
	      <s>taē ṇaṁ sē jiyasattū cōkkhaṁ parivvāiyaṁ ējjamāṇaṁ pāsaï pāsittā sīhāsaṇāō abbhūṭṭhēi abbhuṭṭhachēttā cōkkhaṁ sakkārēi sammāṇēi sakkārēttā sammāṇēttā āsaṇēṇa uvanimantēi, taē ṇaṁ sā cōkkhā udagapariphōsiyāē dabbhōvari paccatthuyāē bhisiyāē nivisaï nivisittā jiyasattuṁ rāyaṁ rajjē ya jāva antaürē ya kusalōdantaṁ pucchaï, taē ṇaṁ sā cōkkhā jiyasattussa raṇṇō dāṇadhammaṁ jāva uvadaṁsēmāṇī viharaï.</s>
	    </p>
	    <p>
	      <s>taē ṇaṁ sē jiyasattū appaṇō ōrōhaṁsi jāva vimhaē cōkkhaṁ ēvaṁ vayāsī — tumaṁ ṇaṁ dēvāṇuppiyā! bahūṇi gāmāgara jāva saṇṇivēsaṁsi āhiṁsi bahūṇa ya rāīsara-satthavāhappabhiīṇaṁ gihāiṁ anuppavisasi taṁ atthiyāiṁ tē kassaï raṇṇō vā jāva ērisaē ōrōhē diṭṭhapuvvē jārisaē ṇaṁ imē mama uvarōhē?</s>
	    </p>
	    <p>
	      <s>taē ṇaṁ sā cōkkhā parivvāiyā jiyasattuṇā ēvaṁ vuttā samāṇī īsiṁ vihasiyaṁ karēi karēttā ēvaṁ vayāsī — sarisaē ṇaṁ tumaṁ dēvāṇuppiyā! tassa agaḍadaddurassa? kē ṇaṁ dēvāṇuppiē! sē agaḍadaddurē? jiyasattū! sē jahānāmaē agaḍadaddurē siyā, sē ṇaṁ tattha jāē tatthēva vuḍḍhē aṇṇaṁ agaḍaṁ vā talāgaṁ vā dahaṁ vā saraṁ vā sāgaraṁ vā apāsamāṇē maṇṇaï- ayaṁ cēva agaḍē vā jāva sāgarē vā, taē ṇaṁ taṁ kūvaṁ aṇṇē sāmuddaē daddurē havvamāgaē, taē ṇaṁ sē kūvadaddurē taṁ sāmuddayaṁ dadduraṁ ēvaṁ vayāsī — sē kēsa tumaṁ dēvāṇuppiyā! kattō vā iha havvamāgaē? taē ṇaṁ sāmuddaēdaddurē taṁ kūvadadduraṁ ēvaṁ vayāsī — ēvaṁ khalu dēvāṇuppiyā! ahaṁ sāmuddaē daddurē taē ṇaṁ sē kūvadaddurē taṁ sāmuddayaṁ dadduraṁ ēvaṁ vayāsī — kēmahālaē ṇaṁ dēvaṇuppiyā! sē samuddē? taē ṇaṁ sē sāmuddaē daddurē taṁ kūvadadduraṁ ēvaṁ vayāsīē- mahālaē ṇaṁ dēvāṇuppiyā! sē samuddē?.</s>
	    </p>
	    <p>
	      <s>taē ṇaṁ sē kūvadaddurē pāēṇaṁ līhē kaḍḍhēi kaḍḍhēttā ēvaṁ vayāsī — mahālaē ṇaṁ dēvāṇuppiyā! samuddē? taē ṇaṁ sa kūvadaddurē pāēṇaṁ līhaṁ kaḍḍhēi kaḍḍhēttā ēvaṁ vayāsī — ēmahālaē ṇaṁ dēvāṇuppiyā! sē samuddē? nō iṇaṭṭhē samaṭṭhē, mahālaē ṇaṁ sē samuddē, taē ṇaṁ sē kūvadaddurē puratthimillāō tīrāō upphiḍittā ṇaṁ paccatthimillaṁ tīraṁ gacchaï, gacchittā ēvaṁ vayāsī — ēmahālaē ṇaṁ dēvāṇuppiyā! sē samuddē? nō iṇaṭṭhē samaṭṭhē, tahēva ēvāmēva tumampi jiyasattū aṇṇēsiṁ bahūṇaṁ rāīsara jāva satthavāhappabhiīṇaṁ bhajjaṁ vā bhagiṇiṁ vā dhūyaṁ vā suṇhaṁ vā apāsamāṇē jāṇasi jārisaē mama cēva ṇaṁ ōrōhē tārisaē nō aṇṇēsiṁ, taṁ ēvaṁ khalu jiyasattū mihilāē nayarīē kumbhagassa ghūyā pabhāvaīē attayā mallī nāmanti rūvēṇaṁ ya jōvvaṇēṇaṁ ya jāva nō khalu aṇṇā kāī tārisiyā dēvakannā vā0 jārisiyā mallī vidēharāyavarakannā, tīsē chinnassa vi pāyaṅguṭṭhagassa imē tavōrōhē sayasahassaïmampi kalaṁ na agghaï tti kaṭṭu jāmēva disaṁ pāubbhūyā tāmēva disaṁ paḍigayā.</s>
	    </p>
	    <p>
	      <s>taē ṇaṁ sē jiyasattū parivvāiyā-jaṇiya-hāsē dūyaṁ saddāvēi jāva pahārēttha gamaṇāē.</s>
	    </p>
	  </div>
	  <div type="section" n="93">
	    <p>
	      <s>taē ṇaṁ tēsiṁ jiyasattupāmōkkhāṇaṁ chaṇhaṁ rāīṇaṁ dūyā jēṇēva mihilā tēṇēva pahārēttha gamaṇāē, taē ṇaṁ chappi dūyagā jēṇēva mihilā tēṇēva uvāgacchanti uvāgacchittā mihilāē aggujjāṇaṁsi pattēyaṁ-pattēyaṁ khandhāvāranivēsaṁ karēnti karēttā mihilaṁ rāyahāṇiṁ anuppavisanti anuppavisittā jēṇēva kumbhaē tēṇē uvāgacchiti uvāgacchittā pattēyaṁ karayala pariggahiyaṁ0 sāṇaṁ-sāṇaṁ rāīṇaṁ vayaṇāiṁ nivēdēnti.</s>
	    </p>
	    <p>
	      <s>taē ṇaṁ sē kumbhaē tēsiṁ dūyāṇaṁ antiyaṁ ēyamaṭṭhaṁ sōccā āsuruttē jāva tivaliyaṁ bhiuḍiṁ ēvaṁ vayāsī — na dēmi ṇaṁ ahaṁ tubbhaṁ malliṁ vidēharāyavarakannaṁ ti kaṭṭu tē chappi dūē asakkāriyaṁ asammāṇiya avaddārēṇaṁ nicchubhāvēi.</s>
	    </p>
	    <p>
	      <s>taē ṇaṁ tē jiyasattupāmōkkhāṇaṁ chaṇhaṁ rāīṇaṁ dūyā kumbhaēṇaṁ raṇṇā asakkāriyā asammāṇiyaṁ avaddārēṇaṁ nicchubhāviyā samāṇā jēṇēva sagā-sagājaṇavayā jēṇēva sayāi-sayāiṁ nagarāiṁ jēṇēva sayā-sayā rāyāṇō tēṇēva uvāgacchanti uvāgacchittā karayala pariggahiyaṁ jāva ēvaṁ vayāsī — ēvaṁ khalu sāmī! amhē jiyasattupāmōkkhāṇaṁ chaṇhaṁ rāīṇaṁ dūyā jamagasamagaṁ cēva jēṇēva mihilā tēṇēva uvāgayā jāva avaddārēṇaṁ nicchubhāvēi, taṁ na dēi ṇaṁ sāmī! kumbhaē malliṁ, sāṇaṁ-sāmaṁ rāīṇaṁ ēyamaṭṭhaṁ nivēdēnti.</s>
	    </p>
	    <p>
	      <s>taē ṇaṁ tē jiyasattupāmōkkhā chappi rāyāṇō tēsiṁ dūyāṇaṁ antiē ēyamaṭṭhaṁ sōccā nisamma āsuruttā jāva aṇṇamaṇṇassa dūyasampēsaṇaṁ karēnti karēttā ēvaṁ vayāsī — ēvaṁ khalu dēvāṇuppiyā! amhaṁ chaṇhaṁ rāīṇaṁ dūyā jamagasamagaṁ cēva jāva nicchūḍhā, taṁ sēyaṅkhalu dēvāṇuppiyā! amhaṁ kumbhagassa jattaṁ gēṇhittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā ṇhāyā saṇṇaddhā hatthikhandhavaragayā sakōrēṇṭamalladāmēṇaṁ jāva sēyavaracāmarāhiṁ vīijjamāṇā mahayā haya-gaya-raha-pavarajōhakaliyāē cāuraṅgiṇīē sēṇāē saddhiṁ samparivuḍā savviḍḍhīē jāva ravēṇaṁ saēhintō-saēhintō nagarēhintō niggacchanti niggacchittā ēgayaō milāyanti jēṇēva mihilā tēṇēva pahārēttha gamaṇāē.</s>
	    </p>
	    <p>
	      <s>taē ṇaṁ kumbhaē rāyā imīsē kahāē laddhaṭṭhē samāṇē balavāuyaṁ saddāvēi saddāvēttā ēvaṁ vayāsī — khippāmēva0 haya-sēṇṇaṁ sannāhēhi jāva paccappiṇanti.</s>
	    </p>
	    <p>
	      <s>taē ṇaṁ kumbhaē rāyā ṇhāē saṇṇaddhē hatthikhandhavaragaē sakōrēṇṭa0 jāva sēyavaracāmarāhiṁ vīijjamāṇē mahayā0 mihilaṁ majjhaṁmajjhēṇaṁ nijjāi nijjāvēttā vidēha-jaṇavayaṁ majjhaṁmajjhēṇaṁ jēṇēva dēsaantē tēṇēva khandhāvāranivēsaṁ karēi karēttā jiyasattupāmōkkhā chappi ya rāyāṇō paḍivālēmāṇē jujjhasajjē paḍiciṭṭhaï.</s>
	    </p>
	    <p>
	      <s>taē ṇaṁ tē jiyasattupāmōkkhā chappi rāyāṇō jēṇēva kumbhaē rāyā tēṇēva uvāgacchanti uvāgacchittā kumbhagaēṇaṁ raṇṇā saddhiṁ sampalaggā yāvi hōtthā, taē ṇaṁ tē jiyasattupāmōkkhā chappi rāyāṇō kumbhayaṁ rāyaṁ haya-mahiya-pavaravīra-dhāiya-vivaḍi-cindha-dhaya-paḍāgaṁ kicchōvagayapāṇaṁ disō disiṁ paḍisēhēnti.</s>
	    </p>
	    <p>
	      <s>tatē ṇaṁ sē kumbhaē jiyasattupāmōkkhēhiṁ chahiṁ rāīhiṁ haya-mahiya-jāva paḍisēhiē samāṇē atthāmē abalē avīriē jāva aghāra ṇijjamiti kaṭṭu sigghaṁ turiyaṁ jāva vēiyaṁ jēṇēva mihilā tēṇēva uvāgacchaï uvāgacchittā mihilaṁ anupavisaï anupavisittā mihilāē duvārāiṁ pihēi pihēttā rōhasajjē ciṭṭhaï.</s>
	    </p>
	    <p>
	      <s>taē ṇaṁ tē jiyasattupāmōkkhā chappi rāyāṇō jēṇēva mihilā tēṇēva uvāgacchanti uvāgacchittā mihilaṁ rāyahaṇiṁ nissañcāraṁ niruccāraṁ savvaō samantā ōrumbhittā ṇaṁ ciṭṭhanti.</s>
	    </p>
	    <p>
	      <s>taē ṇaṁ sē kumbhaē rāyā mihilaṁ rāyahāṇiṁ ōruddhaṁ jāṇittā abbhintariyāē uvaṭṭhāṇasālāē sīhāsaṇavaragaē tēsiṁ jiyasattupāmōkkhāṇaṁ chaṇhaṁ rāīṇaṁ antarāṇi ya chiddāṇi ya vivarāṇi ya mammāṇi ya alabhamāṇē bahūhiṁ āēhiṁ ya uvāēhiṁ ya uppattiyāhiṁ ya vēṇaïyāhiṁ ya kammayāhi ya pāriṇāmiyāhi ya- buddhihīṁ pariṇāmēmāṇē-pariṇāmēmāṇē kiñci āyaṁ vā uvāyaṁ vā alabhamāṇē ōhayamaṇasaṅkappē jāva jhiyāyaï.</s>
	    </p>
	    <p>
	      <s>imaṁ ca ṇaṁ mallī vidēharāyavarakannā ṇhāyā jāva bahūhiṁ khujjāhiṁ samparivuḍā jēṇēva kumbhaē tēṇēva uvāgacchaï uvāgacchittā kumbhagassa pāyaggahaṇaṁ karēi, taē ṇaṁ kumbhaē malliṁ vidēharāyavarakannaṁ nō āḍhāi nō pariyāṇāi tusiṇīē sañciṭṭhaï.</s>
	    </p>
	    <p>
	      <s>taē ṇaṁ mallī vidēharāyavarakannā kumbhagaṁ ēvaṁ vayāsī — tubbhē ṇaṁ tāō! aṇṇayā mamaṁ ējjamāṇiṁ jāva nivēsēha, kiṇṇaṁ tubbhaṁ ajja ōhaya jhiyāyaha?</s>
	    </p>
	    <p>
	      <s>taē ṇaṁ kumbhaē malliṁ vidēharāyavarakannaṁ ēvaṁ vayāsī — ēvaṁ khalu puttā! tava kajjē jiyasatupāmōkkhēhiṁ chahiṁ rāīhiṁ dūyā sampēsiyā tē ṇaṁ maē asakkāriyaṁ jāva nicchūḍhā, taē ṇaṁ tē jiyasattupāmōkkhā tēsiṁ dūyāṇaṁ antiē ēyamaṭṭhaṁ sōccā parikuviyā samāṇā mihilaṁ rāyahāṇi nissañcāraṁ jāva ciṭṭhanti, taē ṇaṁ ahaṁ puttā! tēsiṁ jiyasattupāmōkkhāṇaṁ chaṇhaṁ rāīṇaṁ antarāṇi jāva alabhamāṇē jāva aṭṭajjhāṇōvagaē jhiyāmi.</s>
	    </p>
	    <p>
	      <s>taē ṇaṁ sā mallī vidēharāyavarakannā kumbhagaṁ rāyaṁ ēvaṁ vayāsī — māṇaṁ tubbhē tāō! ōhayamaṇasaṅkappā jāva jhiyāyaha, tubbhē ṇaṁ tāō! tēsiṁ jiyasattupāmōvakkhāṇaṁ chaṇhaṁ rāīṇaṁ pattēyaṁ-pattēyaṁ rahassiē dūyasampēsē karēha, ēgamēgaṁ ēvaṁ vayaha- tava dēmi malliṁ vidēharāyavarakannaṁ ti kaṭṭu sañjhakālasamayaṁsi pavirala-maṇūsaṁsi nisantaṁsi paḍinisantaṁsi pattēyaṁ-pattēyaṁ mihilaṁ rāyahāṇiṁ anuppavēsēha anuppavēsēttā gabbhadharaēsu anuppavēsēha anuppavēsēttā mihilāē rāyahāṇīē duvārāiṁ pihēha pihēttā rōhasajjā ciṭṭhaha.</s>
	    </p>
	    <p>
	      <s>taē ṇaṁ kumbhaē rōhāsajjē ciṭṭhaṁi, ēvaṁ taṁ cēva jāva pavēsēti taē ṇaṁ tē jiyasattupāmōkkhā chappi rāyāṇō kallaṁ pāuppabhāyāē rayaṇīē jāva ēvaṁ0 taṁ cēva jāva pavēsēti jālantarēhiṁ kaṇagamaïṁ matthayachiḍḍaṁ paümuppala-pihāṇaṁ paḍimaṁ pāsanti- ēsa ṇaṁ mallī vidēharāyavarakannatti kaṭṭu mallīē vidēha rāyavarakannāē rūvē ya jōvvaṇē ya lāvaṇṇē ya mucchiyā giddhā jāva ajjhōvavaṇṇā aṇimisāē diṭṭhīē pēhamāṇā-pēhamāṇā ciṭṭhanti.</s>
	    </p>
	    <p>
	      <s>taē ṇaṁ sā mallī vidēharāyavarakannā ṇhāyā jāva pāyacchittā savvālaṅkāravibhūsiyā bahūhiṁ khujjāhiṁ jāva parikkhittā jēṇēva jālagharaē jēṇēva kaṇaga paḍimā tēṇēva uvāgacchaï uvāgacchittā tīsē kaṇagamaīē paḍimāē matthayāō taṁ paümaṁ avaṇēi, taō ṇaṁ gandhē niddhāvēi sē jahāṇāmaē-ahimaḍē i vā jāva asubhatarāē cēva, taē ṇaṁ tē jiyasattupāmōkkhā tēṇaṁ asubhēṇaṁ gandhēṇaṁ abhibhūyā samāṇā saēhiṁ-saēhiṁ uttarijjēhiṁ āsāiṁ pihēnti pihēttā parammuhā ciṭṭhanti.</s>
	    </p>
	    <p>
	      <s>taē ṇaṁ sā mallī vidēharāyavarakannā tē jiyasattupāmōkkhē ēvaṁ vayāsī — kiṇṇaṁ tubbhē dēvāṇuppiyā! saēhiṁ-saēhiṁ uttarijjēhiṁ jāva parammuhā ciṭṭhaha?.</s>
	    </p>
	    <p>
	      <s>taē ṇaṁ tē jiyasattupāmōkkhā malliṁ vidēharāyavarakannaṁ ēvaṁ vayanti-ēvaṁ khalu dēvāṇuppiyā! amhē imēṇaṁ asubhēṇaṁ gandhēṇaṁ abhibhūyā samāṇā saēhi-saēhiṁ jāva ciṭṭhāmō.</s>
	    </p>
	    <p>
	      <s>taē ṇaṁ mallī vidēharāyavarakannā tē jiyasattupāmōkkhē ēvaṁ vayāsī — jaē tāva dēvāṇuppiyā! imīsē kaṇagaṁ jāva paḍimāē kallākalliṁ tāō maṇuṇṇāō asaṇa-pāṇa-khāima-sāimāō ēgamēgē piṇḍē pakkhippamāṇē-pakkhippamāṇē imēyārūvē asubhē pōggala-pariṇāmē imassa puṇa ōrāliyasarīrassa khēlāsavassa vantāsavassa pittāsavassa sukkāsavassa sōṇiyapūyāsavassa duruya-ūsāsa-nīsāsassa duruva-mutta-pūiya-purīsa-punnassa-saḍaṇa-jāvadhammassa kērisaē ya pariṇāmē bhavissaï? taṁ mā ṇaṁ tubbhē dēvāṇuppiyā! māṇussaēsu kāmabhōgēsu sajjaha rajjaha gijjhaha mujjhaha ajjhōvavajjaē, ēvaṁ khalu dēvāṇuppiyā! amhē imāō taccē bhavaggahaṇē avaravidēhavāsē salilavatiṁsi vijaē vīyasōgāē rāyahāṇīē mahabbala-pāmōkkhā sattavi ya bālavayaṁsayā rāyāṇō hōtthā, saha-jāyā jāva pavvaïyā, taē ṇaṁ ahaṁ dēvāṇuppiyā! imēṇaṁ kāraṇēṇaṁ itthīnāmagōyaṁ kammaṁ nivvattēmi- jaï ṇaṁ tubbhē caütthaṁ uvasampajjittā ṇaṁ viharaha, taē ṇaṁ ahaṁ chaṭṭhaṁ uvasampajjittā ṇaṁ viharāmi, sēsaṁ tahēva savvaṁ, taē ṇaṁ tubbhē dēvāṇuppiyā! kālamāsē kālaṁ kiccā jayanti vimāṇē uvavaṇṇā, tattha ṇaṁ tubbhaṁ dēsūṇāiṁ battīsaṁ sāgarōvamāiṁ ṭhiī, taē ṇaṁ tubbhē tāō dēvalōgāō aṇantaraṁ cayaṁ caïttā ihēva jambuddīvē dīvē jāva sāiṁ-sāiṁ rajjāiṁ uvasampajjittā ṇaṁ viharaï, taē ṇaṁ ahaṁ tāō dēvalōgāō āukkhaēṇaṁ jāva dārittāē paccāyāyā.</s>
	    </p>
	  </div>
	  <div type="section" n="94">
	    <lg n="94">
	      <l>kiṁ tha tayaṁ pamhuṭṭhaṁ jaṁ tha tayā bhō jayanta pavaraṁmi ।</l>
	      <l>vutthā samaya-nibaddhā dēvā! taṁ sambharaha jāi ॥</l>
	    </lg>
	  </div>
	  <div type="section" n="95">
	    <p>
	      <s>taē ṇaṁ tēsiṁ jiyasattupāmōkkhāṇaṁ chaṇhaṁ rāīṇaṁ mallīē vidēharāyavarakannāē antiē ēyamaṭṭhaṁ sōccā nisammā subhēṇaṁ pariṇāmēṇaṁ pasatthēṇaṁ ajjhavasāṇēṇaṁ lēsāhiṁ visujjhamāṇīhiṁ tayāvara- ṇijjāṇaṁ0 ihāvūha0 jāva saṇṇijjā isaraṇē samuppaṇṇē, ēyamaṭṭhaṁ sammaṁ abhisamāgacchanti.</s>
	    </p>
	    <p>
	      <s>taē ṇaṁ mallī arahā jiyasattupāmōkkhē chappi rāyāṇō samuppaṇṇē jāīsaraṇē jāṇittā gabbhagharāṇaṁ dārāiṁ vihāḍēi, taē ṇaṁ tē jiyasattupāmōkkhā chappi rāyāṇō jēṇēva mallī arahā tēṇēva uvāgacchanti, taē ṇaṁ mahabbalapāmōkkhā sattavi ya bālavayaṁsā ēgayaō abhisamaṇṇāgayā vi hōtthā, taē ṇaṁ mallī arahā tē jiyasattupāmōkkhē chappi rāyāṇō ēvaṁ vayāsī — ēvaṁ khalu ahaṁ dēvāṇuppiyā! saṁsārabhayaüvviggā jāva pavvayāmi taṁ tubbhē ṇaṁ kiṁ karēha kiṁ vavasaha kiṁ vā bhē hiyacchiē sāmatthē? taē ṇaṁ jiyasattupāmōkkhā malliṁ arahaṁ ēvaṁ vayāsī — jaï ṇaṁ tubbhē dēvāṇuppiyā! saṁsārabhaüvviggā jāva pavvayaha amhē ṇaṁ dēvāṇuppiyā kē aṇṇē ālambaṇē vā āhārē vā paḍibandhē vā jaha cēva ṇaṁ dēvāṇuppiyā! tubbhē amhaṁ iō taccē bhavaggahaṇē bahūsu kajjēsu ya mēḍhī pamāṇaṁ jāva dhammadhurā hōtthā taē cēva ṇaṁ dēvāṇuppiyā! iṇhiṁ pi jāva dhammadhurā bhavissaha, amhē vi ṇaṁ dēvāṇuppiyā! saṁsārabhayaüvviggā bhīyā jammaṇamaraṇāṇaṁ dēvāṇuppiyā- saddhiṁ muṇḍā bhavittā jāva pavvayāmō.</s>
	    </p>
	    <p>
	      <s>taē ṇaṁ mallī arahā tē jiyasatuppāmōkkhē chappi rāyāṇō ēvaṁ vayāsī — jaïṇaṁ tubbhē saṁsārabhaüvviggā jāva maē saddhiṁ pavvayaha, taṁ gacchaha ṇaṁ tubbhē dēvāṇuppiyā! saēhiṁ-saēhiṁ rajjēhiṁ jēṭṭhaputtē rajjē ṭhāvēha ṭhāvēttā purisasahassāvahiṇīō sīyāō duruhaha mama antiya pāubbhavaha taē ṇaṁ tē jiyasattupāmōkkhā chappi rāyāṇō mallissa arahaō ēyamaṭṭhaṁ paḍisuṇēnti, taē ṇaṁ mallī arahā tē jiyasattupāmōkkhā chappi rāyāṇō gahāya jēṇēva kumbhaē tēṇēva uvāgacchaï uvāgacchittā kumbhagassa pāēsu pāḍēi, taē ṇaṁ kumbhaē tē jiyasattupāmōkkhē viulēṇaṁ asaṇa-pāṇa-khāima-sāimēṇaṁ puppha-vattha-gandha-mallālaṅkārēṇaṁ sakkārēi sammāṇēi sakkārēttā sammāṇēttā paḍivisajjēi.</s>
	    </p>
	    <p>
	      <s>taē ṇaṁ tē jiyasattupāmōkkhā chappi rāyāṇō kumbhaēṇaṁ raṇṇā visajjiyā samāṇā jēṇēva sāiṁ-sāiṁ rajjāiṁ jēṇēva sāiṁ-sāiṁ nagarāiṁ tēṇēva uvāgacchanti uvāgacchittā sagāiṁ-sagāiṁ rajjāiṁ uvasampajjittā ṇaṁ viharanti tē ṇaṁ mallī arahā saṁvaccharāvasāṇē nikkha-missāmi tti maṇaṁ pahārēi.</s>
	    </p>
	  </div>
	  <div type="section" n="96">
	    <p>
	      <s>tēṇaṁ kālēṇaṁ tēṇaṁ samaēṇaṁ sakkassa āsaṇaṁ calaï, taē ṇaṁ sē sakkē dēvindē dēvarāyā āsaṇaṁ caliyaṁ pāsaï pāsittā ōhiṁ paüñjaï paüñjittā malliṁ arahaṁ ōhiṇā ābhōēi ābhōittā imēyārūvē ajjhatthiē jāva samuppajjitthā—</s>
	    </p>
	    <p>
	      <s>ēvaṁ khalu jambuddīvē dīvē bhārahē vāsē mihilāē nayarīē kumbhagassa raṇṇō dhūyā pabhāvaīē dēvīē attayā mallī arahā nikkhamissāmitti maṇaṁ pahārēi, taṁ jīyamēyaṁ tīya-paccuppaṇṇamaṇāgayāṇaṁ sakkāṇaṁ arahantāṇaṁ bhagavantāṇaṁ nikkhamamāṇāṇaṁ imēyārūvaṁ atthasampayāṇaṁ dalaïttaē, taṁ jahā:-</s>
	    </p>
	  </div>
	  <div type="section" n="97">
	    <lg n="97">
	      <l>tiṇṇēva ya kōḍisayā aṭṭhāsīiṁ ca hunti kōḍīō ।</l>
	      <l>asiiṁ ca sayasahassā indā dalayanti arahāṇaṁ ॥</l>
	    </lg>
	  </div>
	  <div type="section" n="98">
	    <p>
	      <s>ēvaṁ sampēhēi sampēhēttā vēsamaṇaṁ dēvaṁ saddāvēi saddāvēttā ēvaṁ vayāsī — ēvaṁ khalu dēvāṇuppiyā! jambuddīvē dīvē bhārahē vāsē jāva asītiṁ ca sayasahassāiṁ dalaïttaē, taṁ gacchaha ṇaṁ dēvāṇuppiyā! jambuddīvaṁ dīvaṁ bhārahaṁ vāsaṁ mihilaṁ rāyahāṇiṁ kumbhagassa raṇṇō bhavaṇaṁsi imēyārūvaṁ atthasampayāṇaṁ sāharāhi sāharittā khippāmēva mama ēyamāṇattiyaṁ paccappiṇāhi.</s>
	    </p>
	    <p>
	      <s>taē ṇaṁ sē vēsamaṇē dēvē sakkēṇaṁ dēvindēṇaṁ dēvaraṇṇā ēvaṁ vuttē samāṇē haṭṭhatuṭṭhē karayala jāva paḍisuṇēi paḍisuṇēttā jambhaē dēvē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! jambuddīvaṁ dīvaṁ bhārahaṁ vāsaṁ mihilaṁ rāyahāṇiṁ kumbhagassa raṇṇō bhavaṇaṁsi tiṇṇi kōḍisayā aṭhāsīiṁ ca kōḍīō asīiṁ sayasahassāiṁ imēyārūvaṁ attha-sampayāṇaṁ sāharaha sāharittā mama ēyamāṇattiyaṁ paccappiṇaha.</s>
	    </p>
	    <p>
	      <s>taē ṇaṁ tē jambhagā dēvā vēsamaṇēṇaṁ dēvēṇaṁ ēvaṁ vuttā samāṇā jāva paḍisuṇēttā uttarapuratthimaṁ disībhāgaṁ avakkamanti jāva uttaravēuvviyāiṁ rūvāiṁ viuvvanti viuvvittā tāē ukkiṭṭhāē jāva dēvagaīē vīīvayamāṇā-vīīvayamāṇā jēṇēva jambuddīvē dīvē bhārahē vāsē jēṇēva mihilā rāyahāṇī jēṇēva kumbhagassa raṇṇō bhavaṇē tēṇēva uvāgacchanti uvāgacchittā kumbhagassa raṇṇō bhavaṇaṁsi tiṇṇi kōḍisayā jāva sāharanti sāharittā jēṇēva vēsamaṇē dēvē tēṇēva uvāgacchanti uvāgacchittā karayala jāva paccappiṇanti.</s>
	    </p>
	    <p>
	      <s>taē ṇaṁ sē vēsamaṇē dēvē jēṇēva sakkē dēvindē dēvarāyā tēṇēva uvāgcchaï uvāgacchittā karayalapariggahiyaṁ jāva tamāṇattiyaṁ paccappiṇaï.</s>
	    </p>
	    <p>
	      <s>taē ṇaṁ mallī arahā kallākalliṁ jāva māgahaō pāyarāsō tti bahūṇaṁ saṇāhāṇa ya aṇāhāṇa ya panthiyāṇa ya pahiyāṇa ya karōḍiyāṇa ya kappaḍiyāṇa ya ēgamēgaṁ hiraṇṇakōḍiṁ aṭṭha ya aṇūṇāiṁ sayasahassāiṁ imēyārūvaṁ attha-sampayāṇaṁ dalayaï.</s>
	    </p>
	    <p>
	      <s>taē ṇaṁ sē kumbhaē rāyā mihilāē rāyahāṇīē tattha-tattha tahiṁ-tahiṁ dēsē-dēsē bahūō mahāṇasasālāō karēi tattha ṇaṁ bahavē maṇuyā diṇṇabhaï-bhatta-vēyaṇā viulaṁ asaṇa-pāṇa-khāima-sāimaṁ uvakkhaḍēnti jē jahā āgacchanti taṁ jahā— panthiyā vā pahiyā vākarōḍiyā vā kappaḍiyā vā pasaṇḍatthā vā gihatthā vā tassa ya tahā āsatthassa vīsatthassa suhāsaṇa-varagayassa taṁ viulaṁ asaṇa-pāṇa-khāima-sāimaṁ paribhāēmāṇā parivēsēmāṇā viharanti taē ṇaṁ mihilāē nayarīē siṅghāḍaga jāva mahāpahapahēsu bahujaṇō aṇṇamaṇṇassa ēvamāikkhaï ēvaṁ khalu dēvāṇuppiyākumbhagassa raṇṇō bhavaṇaṁsi savvākāmaguṇiyaṁ kimicchiyaṁ vipulaṁ asaṇa-pāṇa-khāima-sāimaṁ bahūṇaṁ samaṇāṇa ya jāva kappaḍi-yāṇaṁ ya parivēsijjaï.</s>
	    </p>
	  </div>
	  <div type="section" n="99">
	    <lg n="99">
	      <l>varavariyā ghōsijjaï kimicchiyaṁ dijjaē bahuvihīyaṁ ।</l>
	      <l>sura-asura dēva-dānava narinda-mahiyāṇa nikkhamaṇē ॥</l>
	    </lg>
	  </div>
	  <div type="section" n="100">
	    <p>
	      <s>taē ṇaṁ mallī arahā saṁvaccharēṇaṁ tiṇṇi kōḍisayā aṭṭhāsīiṁ ca kōḍīō asīiṁ sayasahassāiṁ-imēyārūvaṁ attha-sampayāṇaṁ dalaïttā nikkhamāmi tti maṇaṁ pahārēi.</s>
	    </p>
	  </div>
	  <div type="section" n="101">
	    <p>
	      <s>tēṇaṁ kālēṇaṁ tēṇaṁ samaēṇaṁ lōgantiyā dēvā bambhalōē kappē riṭṭhē vimāṇapatthaḍē saēhiṁ-saēhiṁ vimāṇēhiṁ saēhiṁ-saēhiṁ pāsāyavaḍiṁsaēhiṁ pattēya-pattēyaṁ caühiṁ sāmāṇiyasāhassīhiṁ tihiṁ parisāhiṁ sattahiṁ aṇiēhiṁ sattahiṁ aṇiyāhivaīhiṁ sōlasahiṁ āyarakkhadēvasāhassīhiṁ aṇṇēhi ya bahūhiṁ lōgatiēhiṁ dēvēhiṁ saddhiṁ samparivuḍā mahayā'haya-naṭṭa-gīya-vāiya- jāva ravēṇaṁ viulāiṁ bhōgabhōgāiṁ bhuñjamāṇā viharanti.</s>
	    </p>
	  </div>
	  <div type="section" n="102">
	    <lg n="102">
	      <l>sārassayamāiccā vaṇhī varuṇā ya gaddatōyā ya ।</l>
	      <l>tusiyā avvābāhā aggiccā cēva riṭṭhā ya ॥</l>
	    </lg>
	  </div>
	  <div type="section" n="103">
	    <p>
	      <s>taē ṇaṁ tēsiṁ lōgantiyāṇaṁ dēvāṇaṁ pattēyaṁ-pattēyaṁ āsaṇāiṁ calanti tahēva jāva taṁ arahantāṇaṁ nikkhamamāṇāṇaṁ sambōhaṇaṁ karittaē tti taṁ gacchāmō ṇaṁ amhē vi mallissa arahaō sambōhaṇaṁ karēmō tti kaṭṭu ēvaṁ sampēhēnti sampēhēttā uttarapuratthimaṁ disībhāgaṁ avakkamittā vēuvviyasamugdhāēṇaṁ samōhaṇanti samōhaṇittā saṅkhējjāiṁ jōyaṇāiṁ daṇḍaṁ nisīranti ēvaṁ jahā jambhagā jāva jēṇēva mihilā rāyahāṇī jēṇēva kumbhagassa raṇṇō bhavaṇē jēṇēva mallī arahā tēṇēva uvāgacchanti uvāgacchittā antalikkhapaḍivaṇṇā sakhiṅkhiṇiyāiṁ jāva vatthāiṁ pavara parihiyā karayala0 jāva tāhiṁ iṭṭhāhiṁ jāva ēvaṁ vayāsī — bujjhāhi bhagavaṁ! lōgaṇāhā pavattēhiṁ dhammatitthaṁ jīvāṇaṁ hiyasuhanissēyasakaraṁ bhavissaï tti kaṭṭu dōccampi taccampi ēvaṁ vayanti malliṁ arahaṁ vandanti namaṁsanti vandittā namaṁsittā jāmēva disiṁ pāubbhūyā tāmēva disiṁ paḍigayā.</s>
	    </p>
	    <p>
	      <s>taē ṇaṁ mallī arahā tēhiṁ lōgantiēhiṁ dēvēhiṁ sambōhiē samāṇē jēṇēva amāmapiyarō tēṇēva uvāgacchaï uvāgacchittā karayala0 jāva ēvaṁ vayāsī — icchāmi ṇaṁ ammayāō! tubbhēhiṁ abbhaṇuṇṇāē samāṇē muṇḍē bhavittā jāva pavvaïttaē, ahāsuhaṁ dēvāṇuppiyā! mā paḍibandha karēha.</s>
	    </p>
	    <p>
	      <s>taē ṇaṁ kumbhaē rāyā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! aṭṭhasahassēṇaṁ sōvaṇṇiyāṇaṁ kalasāṇaṁ jāva aṭṭhasahassēṇaṁ bhōmējjāṇaṁ kalasāṇaṁ, aṇṇaṁ ca mahatthaṁ jāva titthayarābhisēyaṁ uvaṭṭhavēha jāva uvaṭṭhavēnti.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ camarē asurindē jāva accuya pajjavasāṇā āgayā taē ṇaṁ sakkē dēvindē dēvarāyā ābhiōgiē dēvē saddāvēi saddāvēttā ēvaṁ vayāsī — khippāmēva bhō dēvāṇuppiyā! aṭṭhasahassēṇaṁ sōvaṇṇiyāṇaṁ kalasāṇaṁ jāva aṇṇaṁ ca taṁ viulaṁ titthayarābhisēyaṁ uvaṭṭhavēha tēvi jāva uvaṭṭhavēnti, tēvi kalasā tēsu cēva kalasēsu anupaviṭṭhā, taē ṇaṁ sē sakkē dēvindē dēvarāyā kumbhaē ya rāyā malliṁ arahaṁ sīhāsaṇaṁsi puratthābhimuhaṁ nivēsēnti aṭṭhasahassēṇaṁ sōvaṇṇiyāṇam̐ kalasāṇaṁ jāva titthayarābhisēyaṁ abhisiñcati.</s>
	    </p>
	    <p>
	      <s>taē ṇaṁ mallissa bhagavaō abhisēē vaṭṭamāṇē appēgaïyā dēvā mihilaṁ ca sabbhintara bāhiriyaṁ jāva savvaō samantā paridhāvanti.</s>
	    </p>
	    <p>
	      <s>taē ṇaṁ kumbhaē rāyā dōccampi uttarāvakkamaṇaṁ sīhāsaṇaṁ rayāvēi jāva savvālaṅkāravibhūsiyaṁ karēi karēttā kōḍumbiyapurisē saddāvaēi saddāvēttā saddāvēttā ēvaṁ vayāsī — khippāmēva bhō dēvāṇuppiyā! maṇōramaṁ sīyaṁ uvaṭṭhavēha tē vi uvaṭṭhavēnti.</s>
	    </p>
	    <p>
	      <s>taē ṇaṁ sakkē dēvindē dēvarāyā ābhiōgiē dēvē saddāvēttā ēvaṁ vayāsī — khippāmēva aṇēgakhambhasaya-saṇṇiviṭṭhaṁ jāva maṇōramaṁ sīyaṁ uvaṭṭhavēha tē vi jāva uvaṭṭhavēnti sāvi sīyā taṁ cēva sīyaṁ anuppaviṭṭhā.</s>
	    </p>
	    <p>
	      <s>taē ṇaṁ mallī arahā sīhāsaṇāō abbhuṭṭhēi abbhuṭṭhēttā jēṇēva maṇōramā sīyā tēṇēva uvāgacchaï uvāgacchittā manōramaṁ sīyaṁ anupayāhiṇī karēmāṇē maṇōramaṁ sīyaṁ duruhaï duruhittā sīhāsaṇavaragaē puratthābhimuhē sannisannē, tatē ṇaṁ kumbhaē aṭṭhārasa sēṇīppasēṇīō saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! ṇhāyā jāva savvālaṅkāravibhūsiyā mallissa sīyaṁ parivahaha tē vi jāva parivahanti.</s>
	    </p>
	    <p>
	      <s>taē ṇaṁ sakkē dēvindē dēvarāyā maṇōramāē sīyāē dakkhiṇilla uvarillaṁ bāhaṁ gēṇhaï, īsāṇē uttarillaṁ uvarillaṁ bāhaṁ gēṇhaï, camarē dāhiṇillaṁ hēṭṭhillaṁ, balī uttarillaṁ hēṭṭhillaṁ, avasēsā dēvā jahārihaṁ maṇōramaṁ sīyaṁ parivahanti.</s>
	    </p>
	  </div>
	  <div type="section" n="104">
	    <lg n="104">
	      <l>puvviṁ ukkhittā māṇusēhiṁ sāhaṭṭharōmakūvēhiṁ ।</l>
	      <l>pacchā vahanti sīyaṁ asurindasuridaṁnāgindā ॥</l>
	    </lg>
	  </div>
	  <div type="section" n="105">
	    <lg n="105">
	      <l>calacavalakuṇḍaladharā sacchandaviuvviyābharaṇadhārī ।</l>
	      <l>dēvindadāṇavindā vahanti sīyaṁ jiṇindassa ॥</l>
	    </lg>
	  </div>
	  <div type="section" n="106">
	    <p>
	      <s>taē ṇaṁ mallissa arahaō maṇōramaṁ sīyaṁ duruḍhassa samāṇassa imē aṭṭhaṭṭhamaṅgalā puraō ahāṇupuvvīē sampatthiyā ēvaṁ niggamō jahā jamālissa, taē ṇaṁ mallissa arahaō nikkhamamāṇassa appēgaïyā dēvā mihilaṁ abbhintarabāhiraṁ āsiya-saṁmajjiya-saṁmaṭṭha-sui-ratthantarā-vaṇa-vīhiyaṁ karēnti jāva paridhāvanti.</s>
	    </p>
	    <p>
	      <s>taē ṇaṁ mallī arahā jēṇēva sahassambavaṇē ujjāṇē jēṇēva asōgavarapāyavē tēṇēva uvāgacchaï uvāgacchittā sīyāō paccōruhaï paccōruhittā ābhāraṇālaṅkāraṁ ōmuyaï, pabhāvaī paḍicchaï, taē ṇaṁ mallī arahā sayamēva pañcamuṭṭhiyaṁ lōyaṁ karēi, taē ṇaṁ sakkē dēvindē dēvarāyā mallissa kēsē paḍicchaï paḍicchittā khīrōdaga samuddē sāharaï.</s>
	    </p>
	    <p>
	      <s>taē ṇaṁ mallī arahā namōtthu ṇaṁ siddhāṇaṁ tti kaṭṭu sāmāiyacarittaṁ paḍivajjaï, jaṁ samayaṁ ca ṇaṁ mallī arahā sāmāiyacarittaṁ paḍivajjaï taṁ samayaṁ ca ṇaṁ dēvāṇaṁ māṇusāṇa ya nigghōsē tuḍiya-nināē gīya-vāiya-nigghōsē ya sakkāvayaṇasandēsēṇaṁ nilukkē yāvi hōtthā, jaṁ samayaṁ ca ṇaṁ mallī arahā sāmāi-yacārittaṁ paḍivaṇṇē taṁ samayaṁ ca mallissa arahaō māṇusadhammāō uttariē maṇapajjavāṇē samuppaṇṇē.</s>
	    </p>
	    <p>
	      <s>mallī ṇaṁ arahā jē sē hēmantāṇaṁ dōccē māsē caütthē pakkhē pōsasuddhē tassa ṇaṁ pōsasuddhassa ēkkārasīpakkhēṇaṁ puvvaṇhakālasamayaṁsi aṭṭhamēṇaṁ bhattēṇaṁ apāṇaēṇaṁ assiṇīhiṁ nakkhattēṇaṁ jōgamuvāgaēṇaṁ tihiṁ itthīsaēhiṁ abbhintariyāē parisāē tihiṁ purisasaēhiṁ bāhiriyāē parisāē saddhiṁ muṇḍē bhavittā pavvaïē.</s>
	    </p>
	    <p>
	      <s>malliṁ arahaṁ imē aṭṭha nāyakumārā anupavvaïṁsu.</s>
	    </p>
	  </div>
	  <div type="section" n="107">
	    <lg n="107">
	      <l>nandē ya nandimittē sumitta balamitta bhāṇumittē ya ।</l>
	      <l>amaravaï amarasēṇē mahasēṇē cēva aṭṭhamaē ॥</l>
	    </lg>
	  </div>
	  <div type="section" n="108">
	    <p>
	      <s>taē ṇaṁ tē bhavaṇavaï-vāṇamantara-jōisiya-vēmāṇiyā dēvā mallissa arahaō nikkhamaṇa-mahimaṁ karēnti karēttā jēṇēva nandīsarē dīvē0 aṭṭhāhiyaṁ mahimaṁ karēnti karēttā jāva tāmēva disiṁ paḍigayā.</s>
	    </p>
	    <p>
	      <s>taē ṇaṁ mallī arahā jaṁ cēva divasaṁ pavvaïē tassēva divasassa paccāvaraṇhakālasamayaṁsi asōgavarapāvayassa ahē puḍhavisilāpaṭṭayaṁsi suhāsaṇavaragayassa suhēṇaṁ pariṇāmēṇaṁ pasatthēhiṁ ajjhavasāṇēhiṁ pasatthāhiṁ lēsāhiṁ visujjhamāṇīhiṁ tayāvaraṇa-kammaraya-vikaraṇakaraṁ apuvvakaraṇaṁ anupaviṭṭhassa anantē jāva kēvalavaranāṇadaṁṇē samuppannē.</s>
	    </p>
	  </div>
	  <div type="section" n="109">
	    <p>
	      <s>tēṇaṁ kālēṇaṁ tēṇaṁ samaēṇaṁ savvadēvāṇaṁ āsaṇāiṁ calēnti, samōsaḍhā, dhammaṁ suṇēnti suṇēttā jēṇēva nandīsarē dīvē tēṇēva uvāgacchanti uvāgacchattā aṭṭhāhiyaṁ mahimaṁ karēnti karēttā jāmēva disiṁ pāubbhūyā tāmēva disiṁ paḍigayā, kumbhaē vi niggacchaï.</s>
	    </p>
	    <p>
	      <s>taē ṇaṁ tē jiyasattupāmōkkhā chappi rāyāṇō jēṭṭhaputtē rajjē ṭhāvēttā purisasahassavāhiṇīyāō sīyāō durūḍhā samāṇā savviḍḍhīē jēṇēva mallī arahā tēṇēva uvāgacchanti jāva pajjuvāsanti.</s>
	    </p>
	    <p>
	      <s>taē ṇaṁ mallī arahā tīsē mahaïmahāliyāē parisāē kumbhagassa raṇṇō tēsiṁ ca jiyasattupā-mōkkhāṇaṁ dhammaṁ parikahēi, parisā jāmēva disiṁ pāubbhūyā tāmēva disiṁ paḍigayā kumbhaē samaṇōvāsaē jāē jāva paḍigaē, pabhāvaī ya, taē ṇaṁ jiyasattupāmōkkhā chappi rāyāṇō dhammaṁ sōccā nisammaṁ ēvaṁ vayāsī — ālittaē ṇaṁ bhantē! jāva pavvaïyā jāva cōddasapuvviṇō anantē kēvalē, pacchā siddhā.</s>
	    </p>
	    <p>
	      <s>taē ṇaṁ mallī arahā sahassambavaṇāō ujjāṇāō nikkhamaï nikkhamittā bahiyā jaṇavayavihāraṁ viharaï.</s>
	    </p>
	    <p>
	      <s>mallissa ṇaṁ arahaō bhisagapāmōkkhā aṭṭhāvīsaṁ gaṇā aṭṭhāvīsaṁ gaṇaharā hōtthā, mallissa ṇaṁ arahaō cattālīsaṁ samaṇasāhassīō ukkōsiyā0 bandhumaïpāmōkkhāō paṇapannaṁ ajjiyā-sāhassīō ukkōsiyā0 sāvayāṇaṁ ēgā sayasāhassī culasīiṁ sahassā sāviyāṇaṁ tiṇṇi sayasāhassīō pannaṭṭhiṁ ca sahassā chassayā cōddasapuvvīṇaṁ, vīsa sayā ōhināṇīṇaṁ, battīsaṁ sayā kēvalanāṇīṇaṁ, paṇatīsaṁ sayā vēuvviyāṇaṁ aṭṭhasayā maṇapajjavanāṇīṇaṁ, cōddasasayā vāīṇaṁ, vīsaṁ sayā anuttarōvavāiyāṇaṁ.</s>
	    </p>
	    <p>
	      <s>mallissa ṇaṁ arahaō duvihā antakarabhūmī hōtthā taṁ jahā— jugantakarabhūmī pariyāyantakarabhūmī ya, jāva vīsaïmāō purisajugāō jugantakarabhūmī, duvāsapariyāē antamakāsī.</s>
	    </p>
	    <p>
	      <s>mallī ṇaṁ arahā paṇuvīsaṁ dhaṇūiṁ uḍḍhaṁ uccatēṇaṁ vaṇṇēṇaṁ piyaṅgusamē samacaüraṁsasaṇṭhāṇē vajjarisahanārāyasaṅghayaṇē majjhēdēsē suhaṁsuhēṇaṁ viharittā jēṇēva sammēē pavvaē tēṇēva uvāgacchaï uvāgacchittā sammēyasēlasiharē pāōvagamaṇaṇuvannē mallī ṇaṁ arahā ēgaṁ vāsasayaṁ agāravāsamajjhē paṇapaṇṇaṁ vāsasahassāiṁ vāsasayaūṇāiṁ kēvalipariyāgaṁ pāuṇittā paṇapannaṁ vāsasahassāiṁ savvāuyaṁ pālaïttā jē sē giṇhāṇaṁ paḍhamē māsē dōccē pakkhē cēttasuddhē tassa ṇaṁ cēttasuddhassa caütthīē pakkhēṇaṁ bharaṇīē nakkhattēṇaṁ jōgamuvāgaēṇaṁ addharattakālasamayaṁsi pañcahiṁ ajjiyāsaēhiṁ-abbhintariyāē parisāē pañcahiṁ aṇagārasaēhiṁ bāhiriyāē parisāē māsiēṇaṁ bhattēṇaṁ apāṇaēṇaṁ vagghāriyapāṇīpāē sāhaṭṭu khīṇē vēyaṇijjē āuēnāmagōē siddhē ēvaṁ parinivvāṇamahimā bhāṇiyavvā jahā jambuddīvapannattīē, nandīsarē aṭṭhāhiyāō paḍigayāō, ēvaṁ khalu jambū! samaṇēṇaṁ bhagavayā mahāvīrēṇaṁ aṭṭhamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="9">
	  <div type="section" n="110">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ aṭṭhamassa nāyajjhayaṇassa ayamaṭṭhē pannattē navamassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ campā nāmaṁ nayarī punnabhaddē cēiē tattha ṇaṁ māyandī nāma satthavāhē parivasaï-aḍḍhē, tassa ṇaṁ bhaddā nāmaṁ bhāriyā, tīsē ṇaṁ bhaddāē attayā duvē satthāvāhadārayā hōtthā taṁ0 jiṇapāliē ya jiṇarakkhiē ya.</s>
	    </p>
	    <p>
	      <s>taē ṇaṁ tēsiṁ māgandiya-dāragāṇaṁ aṇṇayā kayāī ēgayaō imēyārūvē mihō kahāsamullāvē samuppajjitthā — ēvaṁ khalu amhē lavaṇasamuddaṁ pōyavahaṇēṇaṁ ēkkārasa vārāō ōgāḍhā savvattha vi ya ṇaṁ laddhaṭṭhā kayakajjā aṇasahamaggā puṇaravi niyagharaṁ havvamāgayā taṁ sēyaṁ khalu amhaṁ dēvāṇuppiyā! duvālasamampi lavaṇasamuddaṁ pōyavahaṇēṇaṁ ōgāhittaē tti kaṭṭu aṇṇamaṇṇassa ēyamaṭṭhaṁ paḍisuṇētiṁ paḍisuṇēttā jēṇēva ammāpiyarō tēṇēva uvāgacchanti uvāgacchittā ēvaṁ vayāsī.</s>
	    </p>
	    <p>
	      <s>ēvaṁ khalu amhē ammayāō! ēkkārasa vārāō taṁ cēva jāva niyadharaṁ havvamāgayā, taṁ icchāmō ṇaṁ ammayāō! tubbhēhiṁ abbhaṇuṇṇāyā samāṇā duvālasampi lavaṇasamuddaṁ pōyavahaṇēṇaṁ ōgāhittaē, taē ṇaṁ tē māgandiya-dāraē ammāpiyarō ēvaṁ vayāsī — imē tē jāyā ajjhaya-jāva paribhāēuṁ taṁ anuhōha tāva jāyā! vipulē māṇussaē iḍḍhīsakkārasamudaē, kiṁ bhē sapaccavāēṇaṁ nirālambaṇēṇaṁ lavaṇasamuddōttārēṇaṁ? ēvaṁ khaluṁ puttā! duvālasamī jattā sōvasaggā yāvi bhavaï, taṁ mā ṇaṁ tubbhē duvē puttā! duvālasampi lavaṇa0 ōgāhēha, mā hu tubbhaṁ sarīrassa vāvattī bhavissaï.</s>
	    </p>
	    <p>
	      <s>taē ṇaṁ tē māgandiya-dāragā ammāpiyarō dōccampi taccampi ēvaṁ vayāsī — ēvaṁ khalu amhē ammayāō! ēkkārasavārāō lavaṇaṁ ōgāḍhā jāva duvālasampi lavaṇasamuddaṁ ōgāhittaē, taē ṇaṁ tē māgandiya-dāraē ammāpiyarō jāhē nō sañcāēnti bahūhiṁ āghavaṇāhiṁ ya pannavaṇāhi ya āghavittaē vā pannavittaē vā tāhē akāmā cēva ēyamaṭṭhaṁ anujāṇitthā.</s>
	    </p>
	    <p>
	      <s>taē ṇaṁ tē māgandiyadā ragā ammāpiūhiṁ abbhaṇuṇṇāyā samāṇā gaṇimaṁ ca dharimaṁ ca mējjaṁ ca pāricchējjaṁ ca bhaṇḍagaṁ gēṇhanti jahā arahannagassa jāva lavaṇasamuddaṁ bahūiṁ jōyasayāiṁ ōgāḍhā.</s>
	    </p>
	  </div>
	  <div type="section" n="111">
	    <p>
	      <s>taē ṇaṁ tēsiṁ māgandiya-dāragāṇaṁ aṇēgāiṁ jōyaṇasayāiṁ ōgāḍhāṇaṁ samāṇāṇaṁ aṇēgāiṁ uppāiyasayāiṁ pāubbhūyāiṁ taṁ jahā— akālē gajjiē jāva thaṇiyasaddē kāliyavāē jāva samuṭṭhiē, taē ṇaṁ sā nāvā tēṇaṁ kāliyavāēṇaṁ āhuṇijjamāṇī-āhuṇijjamāṇī sañcālijjamāṇī-sañcālijjamāṇī saṅkhōbhijjamāṇī-saṅkhōbhijjamāṇī salilatikkha-vēgēhiṁ aïaṭṭijjamāṇī-aïaṭṭijja-māṇī kōṭṭimaṁ-sikaratalāhatē viva tindūsaē tatthēva-tatthēva ōvayamāṇī ya uppayamāṇī ya uppayamāṇī viva dharaṇīyalāō siddhāvijjā vijjāharakannagā ōvayamāṇī viva gagaṇatalāō bhaṭṭhavijjā vijjāharakannagā vipalāyamāṇī viva mahāgarulavēga-vittāsiya bhuyagavarakannagā dhāvamāṇī viva mahājaṇa-rasiyasadda-vittatthā ṭhāṇabhaṭṭhā āsakisōrī niguñjamāṇī viva gurujaṇa-diṭṭhāvarāhā sujaṇakulakannagā dhummamāṇī viva vīci-pahāra-sayatāliya galiya-lambaṇā viva gagaṇatalāō rōyamāṇī viva salilaganthi-vippaïra-māṇa-thōraṁsuvāēhiṁ navavahū uvarayabhattuyā vilavamāṇī viva paracakkarāyābhirōhiyā paramamahabbhayābhidduyā mahāpuravarī jhāyamāṇī viva kavaḍa-cchōmaṇa-paōgajuttā jōgaparivvāiyā nīsāsamāṇī viva mahākantāraviṇiggaya-parissantā pariṇayavayā ammayā sōyamāṇī viva tava-caraṇa-khīṇaparibhōgā cavaṇakālē dēvavaravahū sañcuṇṇikaṭṭha-kūvarā bhaggamēḍhi-mōḍiyasahassamālā sūlāiya-vaṅkaparimāsā phalahantara-taḍataḍēnta-phuṭṭantasandhiviyalanta-lōhakiliyā savvaṅga-viyambhiyā parisaḍiyarajjuvisarantasavvagahattā āmagamallagabhūyā akayapunna-jaṇamaṇōrahō viva cintijja-māṇaguruī hāhākkaya-kaṇṇadhāranaviya-vāṇiyagajaṇa-kammakaravilaviyā nānāviha-rayaṇa-paṇiya-sampuṇṇā bahūhiṁ purisasaēhiṁ rōyamāṇēhiṁ kandamāṇēhiṁ sōyamāṇēhiṁ tippamāṇēhiṁ vilavamāṇēhiṁ ēgaṁ mahaṁ antō jalagayaṁ girisiharamāsāittā sambhaggakūvatōraṇā mōḍiyajjhayadaṇḍā valayasayakhaṇḍiya karakarassa tatthēva viddavaṁ uvagayā.</s>
	    </p>
	    <p>
	      <s>taē ṇaṁ tīē nāvāē bhijjamāṇīē tē bahavē purisā vipula-paṇiya-bhaṇḍamāyāē antō jalaṁmi nimajjāviyā yāvi hōtthā.</s>
	    </p>
	  </div>
	  <div type="section" n="112">
	    <p>
	      <s>taē ṇaṁ tē māgandiya-dāragā chēyā dakkhā pattaṭṭhā kusalā mēhāvī niuṇasippōvagayā bahūsu pōyavahaṇa-samparāēsu kayakaraṇā laddhavijayā amūḍhā amūḍhahatthā ēgaṁ mahaṁ phalagakhaṇḍaṁ āsādēnti jaṁsi ca ṇaṁ paēsaṁsi sē pōyavahaṇē vivaṇṇē taṁsi ca ṇaṁ paēsaṁsiēgē mahaṁ rayaṇadīvē nāmaṁ dīvē hōtthā-aṇēgāiṁ jōyaṇāiṁ āyāmavikkhambhēṇaṁ aṇēgāiṁ jōyaṇāiṁ parikkhēvēṇaṁ nāṇādumasaṇḍa-maṇḍiuddēsē sassisarīē pāsāīē darisaṇijjē abhirūvē paḍirūvē.</s>
	    </p>
	    <p>
	      <s>tassa bahumajjhadēsabhāē ēttha ṇaṁ mahaṁ ēgē pāsāyavaḍēṁsaē yāvi hōtthā-abbhuggayamūsiya-pahasiē jāva sassirīyarūvē pāsāīē darisaṇijjē abhirūvē paḍirūvē.</s>
	    </p>
	    <p>
	      <s>tattha ṇaṁ pāsāyavaḍēṁsaē rayaṇaddīva-dēvayā nāmaṁ dēvayā parivasaï-pāvā caṇḍā ruddā khuddā sāhassiyā.</s>
	    </p>
	    <p>
	      <s>tassa ṇaṁ pāsāyavaḍēṁsayassa caüddisiṁ cattāri vaṇasaṇḍā-kiṇhā kiṇhō-bhāsā, taē ṇaṁ tē mākandiya-dāragā tēṇaṁ phalayakhaṇḍēṇaṁ ōvujjhamāṇā-ōvujjhamāṇā rayaṇadīvantēṇaṁ saṁvūḍhā yāvi hōtthā, taē ṇaṁ tē māgandiya-dāragā thāhaṁ labhanti muhuttantaraṁ āsasanti phalagakhaṇḍaṁ visajjēnti, rayaṇadīvaṁ uttaranti, phalāṇaṁ maggaṇa-gavēsaṇaṁ karēnti, phalāiṁ āhārēnti, nāliērāṇaṁ maggaṇa-gavēsaṇaṁ karēnti, nāliērāiṁ phōḍēnti, nāliēratēllēṇaṁ annamannassa gattāiṁ abbhaṅgēnti,  pōkkharaṇīō ōgāhēnti, jalamajjaṇaṁ karēnti, pōkkharaṇīō paccuttaranti, puḍhavisilā vaṭṭayaṁsi nisīyanti nisīittā āsatthā vīsatthā suhāsaṇavaragayā campaṁ nayariṁ ammāpiuāpucchaṇaṁ ca lavaṇasamuddōttāraṇaṁ ca kāliyavāyasammucchaṇaṁ ca pōyavahaṇavivattiṁ ca phalayakhaṇḍassa sāyaṇaṁ ca rayaṇaddīvōttāraṁ ca anucintēmāṇā-anucintēmāṇā ōhayamaṇasaṅkappā jāva jhiyāyanti.</s>
	    </p>
	    <p>
	      <s>taē ṇaṁ sā rayaṇaddīvadēvayā tē māgandiya-dāraē ōhiṇā ābhōēi asikhēḍagavagga-hatthā-sattaṭṭhatalappamāṇaṁ uḍḍhaṁ vēhāsaṁ uppayaï uppaïttā tāē ukkiṭṭhāē jāva dēvagaīē vīīvayamāṇī-vīīvayamāṇī jēṇēva māgandiya-dārayā tēṇēva uvāgacchaï uvāgacchittā āsuruttā māgandiya-dāraē khara-pharusa-niṭṭhura-vayaṇēhiṁ ēvaṁ vayāsī—</s>
	    </p>
	    <p>
	      <s>haṁ bhō māgandiya-dārayā! appatthiya patthiyā, jaï ṇaṁ tubbhē maē saddhiṁ viulāiṁ bhōga-bhōgāiṁ bhuñjamāṇā viharaha tō bhē atthi jīviyaṁ, ahaṇṇaṁ tubbhē maē saddhiṁ viulāiṁ bhōgabhōgāiṁ bhuñjamāṇā nō viharaha tō bhē imēṇaṁ nīluppalagavalaguliya jāva khuradhārēṇaṁ asiṇā rattagaṇḍamaṁsuyāiṁ māuāhiṁ uvasōhiyāiṁ tālapha-lāṇi va sīsāiṁ ēgantē ēḍēsi, tatē ṇaṁ tē māgandiya-dāragā rayaṇadīvadēvayāē antiē ēyamaṭṭhaṁ sōccā bhīyā karayala0 ēvaṁ vayāsī — jaṇṇaṁ dēvāṇuppiyā! vaïssanti tassa āṇā-uvavāya-vayaṇa-niddēsē ciṭṭhissāmō.</s>
	    </p>
	    <p>
	      <s>taē ṇaṁ sā rayaṇadīvadēvayā tē māgandiya-dāraē gēṇhaï, jēṇēva pāsāya-vaḍēṁsaē tēṇēva uvāgacchaï, asubhapōggalāvahāraṁ karēi, subhapōggalapakkhēvaṁ karēi, taō pacchā tēhiṁ saddhiṁ viulāiṁ bhōgabhōgāiṁ bhuñjamāṇī viharaha kallākalliṁ ca amayaphalāiṁ uvaṇēi.</s>
	    </p>
	  </div>
	  <div type="section" n="113">
	    <p>
	      <s>taē ṇaṁ sā rayaṇadīvadēvayā sakkavayaṇa-sandēsēṇaṁ suṭṭhiēṇaṁ lavaṇāhivaïṇā lavaṇasamuddē tisattakhuttō anupariyaṭṭēyavvē tti jaṁ kiñci tattha taṇaṁ vā pattaṁ vā kaṭṭhaṁ vā kayavaraṁ vā asuiṁ pūiyaṁ durabhigandhama-cōkkhaṁ taṁ savvaṁ āhuṇiya-āhuṇiya tisattakhuttō ēgantē ēḍēyavvaṁ ti kaṭṭu niuttā, taē ṇaṁ sā  rayaṇadīvadēvayā tē māgandiya-dāraē ēvaṁ vayāsī — ēvaṁ khalu ahaṁ dēvāṇuppiyā! sakkavayaṇa-sandēsēṇaṁ suṭṭhiēṇaṁ taṁ cēva jāva niuttā, taṁ jāva ahaṁ dēvāṇuppiyā! lavaṇasamuddē jāva ēḍimi tāva tubbhē ihēva pāsāvayaḍēṁsaē suhaṁsuhēṇaṁ abhiramamāṇā ciṭṭhaha, jaï ṇaṁ tubbhē ēyaṁsi antaraṁsi uvviggā vā ussuyā vā uppuyā vā bhavējjāha tō ṇaṁ tubbhē puratthimillaṁ vaṇasaṇḍaṁ gacchējjāha, tattha ṇaṁ dō ūū sayā sāhīṇā taṁ jahā—pāusē ya vāsārattē ya.</s>
	    </p>
	  </div>
	  <div type="section" n="114">
	    <lg n="114">
	      <l>tattha u-kandala-silindha-dantō niusa-varapupphapīvarakarō ।</l>
	      <l>kuḍayajjuṇa-nīva-surabhidāṇō pāusaüū gayavarōsāhīṇō ॥</l>
	    </lg>
	  </div>
	  <div type="section" n="115">
	    <lg n="115">
	      <l>tattha ya-suragōvamaṇi-vicittō daddurakularasiya-ujjhararavō ।</l>
	      <l>barahiṇavanda-pariṇaddhasirahō vāsārattaüū pavvaō sāhīṇō ॥</l>
	    </lg>
	  </div>
	  <div type="section" n="116">
	    <p>
	      <s>tattha ṇaṁ tubbhē dēvāṇuppiyā! bahūsu vāvīsu ya jāva sarasarapantiyāsu ya bahūsu ālīgharaēsu ya mālīgharaēsu ya jāva kusumagharaēsu ya suhaṁsuhēṇaṁ abhiramamāṇā abhiramāṇā viharijjāha, jaï ṇaṁ tubbhē tattha vi uvviggā vā ussuyā vā uppuyā vā bhavējjāha tō ṇaṁ tubbhē uttarillaṁ vaṇasaṇḍaṁ gacchējjāha, tattha ṇaṁ dō ūū sayā sāhīṇā taṁ jahā— saradō ya hēmantō ya.</s>
	    </p>
	  </div>
	  <div type="section" n="117">
	    <lg n="117">
	      <l>tattha u-saṇa-sattivaṇṇa-kaühō nīluppala-paüma-naliṇa-siṅgō ।</l>
	      <l>sārasa-cakkāya-raviyaghōsō sarayaüū gōvaī sāhīṇō ॥</l>
	    </lg>
	  </div>
	  <div type="section" n="117">
	    <lg n="117">
	      <l>tattha u-saṇa-sattivaṇṇa-kaühō nīluppala-paüma-naliṇa-siṅgō ।</l>
	      <l>sārasa-cakkāya-raviyaghōsō sarayaüū gōvaī sāhīṇō ॥</l>
	    </lg>
	  </div>
	  <div type="section" n="118">
	    <lg n="118">
	      <l>tattha ya-siyakunda-dhavalajōṇhō kusumiya-lōddhavaṇasaṇḍa-maṇḍalatalō ।</l>
	      <l>tusāra-dagadhāra-pīvarakarō hēmantaüū sasī sayā sāhīṇō ॥</l>
	    </lg>
	  </div>
	  <div type="section" n="119">
	    <p>
	      <s>tattha ṇaṁ tubbhē dēvāṇuppiyā! bāvīsu ya jāva viharijjāha, jaï ṇaṁ tubbhē tatthavi  uvviggā vā jāva ussuyā vā bhavējjāha tō ṇaṁ tubbhē avarillaṁ vaṇasaṇḍaṁ gacchējjāha, tattha ṇaṁ dō ūū sayā sāhīṇā, taṁ jahā— vasantē ya gimhē ya.</s>
	    </p>
	  </div>
	  <div type="section" n="120">
	    <lg n="120">
	      <l>tattha u-sahakāra-cāruhārō kiṁsuya-kaṇṇiyārāsōgamaüḍō ।</l>
	      <l>ūsiyatilaga-bakulāyavattō vasantaüū naravaī sāhīṇō ॥</l>
	    </lg>
	  </div>
	  <div type="section" n="121">
	    <lg n="121">
	      <l>tattha ya-pāḍala-sirīsa salilō malliyā-vāsantiya-dhavalavēlō ।</l>
	      <l>sīyalasurabhi-nila-magaracariō gimhaüū sāgarōsāhīṇō ॥</l>
	    </lg>
	  </div>
	  <div type="section" n="122">
	    <p>
	      <s>tattha ṇaṁ bahūsu jāva viharējjāē, jaï ṇaṁ tubbhē dēvāṇuppiyā! tattha vi uvviggā vā ussuyā vā bhavējjāha, taō tubbhē jēṇēva pāsayavaḍēṁsaē tēṇēva uvāgacchējjāha, mamaṁ paḍivālēmāṇā-paḍivālēmāṇā ciṭṭhējjāha, mā ṇaṁ tubbhē dakkhiṇillē vaṇasaṇḍaṁ gacchējjāha, tattha ṇaṁ mahaṁ ēgē uggavisē caṇḍavisē ghōravisē mahāvisē aïkāē mahākāē jahā tēyanisaggē masi-mahisa-mūsā-kālaē nayaṇavisarōsapunnē nayaṇavisarōsapuṇṇē añjaṇapuñjaniyarappagāsē rattacchē jamalajuyala-cañcala calantajīhē dharaṇiyala vēṇibhūē ukkaḍa- phuḍa-kuḍila-jaḍula- kakkhaḍa-viyaḍa-phaḍāḍōva-karaṇa-dacchē lōhāgaradhammamāṇa-dhamadhamēntaghōsē aṇāgaliya-caṇḍativvarōsē samuhiya-turiya-cavalaṁ dhamantē diṭṭhīvisē sappēya parivasaï, mā ṇaṁ tubbhaṁ sarīragassa vāvattī bhavissaï tē māgandiya-dāraē dōccampi taccampi ēvaṁ vadati vadittā vēuvviyasamugghāēṇaṁ samōhaṇṇaï samōhaṇittā tāē ukkiṭṭhāē dēvagaīē lavaṇasamuddaṁ tisattakhuttō anupariyaṭṭēuṁ payattā yāvi hōtthā.</s>
	    </p>
	  </div>
	  <div type="section" n="123">
	    <p>
	      <s>taē ṇaṁ tē māgandiya-dārayā taō muhuttantarassa pāsāyavaḍēṁsaē saïṁ vā raïṁ vā dhiiṁ vā alabhamāṇā aṇṇamaṇṇaṁ ēvaṁ vayāsī — ēvaṁ khalu dēvāṇuppiyā! rayaṇadīvadēvayā amhē ēvaṁ vayāsī—</s>
	    </p>
	    <p>
	      <s>ēvaṁ khalu ahaṁ sakkavayaṇa-sandēsēṇaṁ suṭṭhiēṇaṁ lavaṇāhivaïṇā jāva vāvattī bhavissaï, taṁ sēyaṁ khalu amhaṁ dēvāṇuppiyā! puratthimillaṁ vaṇasaṇḍaṁ gamittaē-aṇṇamaṇṇassa ēyamaṭṭhaṁ paḍisuṇēnti paḍisuṇēttā jēṇēva puratthimillē vaṇasaṇḍē tēṇēva uvāgacchanti, tattha ṇaṁ vāvīsu ya jāva abhiramamāṇā ālīgharaēsu ya jāva viharanti.</s>
	    </p>
	    <p>
	      <s>taē ṇaṁ tē māgandiya-dāragā tattha vi saïṁ vā jāva alabhamāṇā jēṇēva uttarillē vaṇasaṇḍē tēṇēva uvāgacchanti, tattha ṇaṁ vāvīsu ya jāva ālīgharaēsu ya viharanti, taē ṇaṁ tē māgandiya-dāragā tatthavi saïṁ vā jāva alabhamāṇā jēṇēva paccatthimillē vaṇasaṇḍē tēṇēva uvāgacchanti jāva viharanti.</s>
	    </p>
	    <p>
	      <s>taē ṇaṁ tē māgandiya-dāragā tattha vi saïṁ vā jāva aṇṇamaṇṇaṁ ēvaṁ vayāsī — ēvaṁ khalu dēvāṇuppiyā amhē rayaṇadīvadēvayā ēvaṁvayāsī — ēvaṁ khalu ahaṁ dēvāṇuppiyā! sakkavayaṇa-sandēsaṇaṁ suṭṭhiēṇaṁ lavaṇāhivaïṇā niuttā jāva mā ṇaṁ tubbhaṁ sarīragassa vāvattī bhavissaï taṁ bhaviyavvaṁ ēttha kāraṇēṇaṁ, taṁ sēyaṁ khalu amhaṁ dakkhiṇillaṁ vaṇasaṇḍaṁ jāva tēṇēva pahārēttha gamaṇāē, taō ṇaṁ gandhē niddhāi sē jahā-nāmaē-ahimaḍē i vā jāva aṇiṭṭhatarāē cēva.</s>
	    </p>
	    <p>
	      <s>taē ṇaṁ tē māgandiya-dāragā tēṇaṁ asubhēṇaṁ gandhēṇaṁ abhibhūyā samāṇā saēhiṁ-saēhiṁ uttarijjēhiṁ āsāiṁ pihēnti pihēttā jēṇēva dakkhiṇillē vaṇasaṇḍē tēṇēva uvāgayā tattha ṇaṁ mahaṁ ēgaṁ āghāyaṇaṁ pāsanti-aṭṭhiyarāsi-saya-saṅkulaṁ bhīma-darisaṇijjaṁ ēgaṁ ca tattha sūlāiyaṁ purisaṁ kaluṇāiṁ vissarātiṁ kaṭṭhāiṁ vissarāiṁ kūvamāṇaṁ pāsanti, bhīyā jāva sañjāyabhayā jēṇēva sē sūlāiē purisē tēṇēva uvāgacchanti uvāgacchittā taṁ sūlāiyaṁ purisaṁ ēvaṁ vayāsī—</s>
	    </p>
	    <p>
	      <s>ēsa ṇaṁ dēvāṇuppiyā! kassāghayaṇē tumaṁ ca ṇaṁ kē kaō vā ihaṁ havvamāē kēṇaṁ vā imēyārūvaṁ āvayaṁ pāviē? taē ṇaṁ sē sūlāiē purisē tē māgandiya-dāragē ēvaṁ vayāsī — ēsa ṇaṁ dēvāṇuppiyā! rayaṇadīvadēvayāē āghayaṇē ahaṁ ṇaṁ dēvāṇuppiyā! jambuddīvāō dīvāō bhārahāō vāsāō kāgandīē āsavāṇiyaē vipulaṁ paṇiyabhaṇḍamāyāē pōyavahaṇēṇaṁ lavaṇasamuddaṁ ōyāē, taē ṇaṁ ahaṁ pōyavahaṇavivattīē nibbuḍ-bhaṇḍasārē ēgaṁ phalagakhaṇḍaṁ āsāēmi, tatē ṇaṁ ahaṁ ōvujjhamāṇē-ōvujjhamāṇē rayaṇadīvantēṇaṁ saṁvūḍhē, taē ṇaṁ sā rayaṇadīvadēvayā mamaṁ ōhiṇā pāsaï pāsittā mamaṁ gēṇhaï gēṇhittā maē saddhiṁ viulāiṁ bhōgabhōgāiṁ bhuñjamāṇī viharaï.</s>
	    </p>
	    <p>
	      <s>taē ṇaṁ sā rayaṇadīvadēvayā aṇṇayā kayāi ahālahusagaṁsi avarāhaṁsi parikuviyā samāṇī mamaṁ ēyārūvaṁ āvatiṁ pāvēi taṁ na najjaï ṇaṁ dēvāṇuppiyā! tubbhaṁ pi imēsiṁ sarīragāṇaṁ kā maṇṇē āvaī bhavissaï?.</s>
	    </p>
	  </div>
	  <div type="section" n="124">
	    <p>
	      <s>taē ṇaṁ tēmāgandiya-dāragā tassa sūlāigassa antiē ēyamaṭṭhaṁ sōccā nisammaṁ baliyataraṁ bhīyā jāva sañjāyabhayā sūlāiyaṁ purisaṁ ēvaṁ vayāsī — kahaṇṇaṁ dēvāṇuppiyā! amhē rayaṇadīvadēvayāē hatthāō sāhitthaṁ nittharējjāmō? taē ṇaṁ sē sūlāiē purisē tē māgandiya-dāragē ēvaṁ vayāsī—</s>
	    </p>
	    <p>
	      <s>ēsa ṇaṁ dēvāṇuppiyā! puratthimillē vaṇasaṇḍē sēlagassa jakkhassa jakkhāvayaṇē, sēlaē nāmaṁ āsarūvadhārī jakkhē parivasaï, taē ṇaṁ sē sēlaē jakkhē cāuddasaṭṭhamuddiṭṭhupunnamāsiṇīsu āgaya-samaē pattasamaē mahayā-mahayā saddēṇaṁ ēvaṁ vadaï- kaṁ tārayāmi kaṁ pālayāmi? taṁ gacchaha ṇaṁ tubbhē dēvāṇuppiyā! puratthimillaṁ vaṇasaṇḍaṁ sēlagassa jakkhassa maharihaṁ pupphaccaṇiyaṁ karēha karēttā jannupāyavaḍiyā pañjaliuḍā viṇaēṇaṁ pajjuvāsamāṇā ciṭṭhaha, jāhē ṇaṁ sē sēlaē jakkhē āgayasamaē pattasamaē ēvaṁ vaējjā- kaṁ tārayāmi kaṁ pālayāmi, tāhē tubbhē ēvaṁ vadaha- amhē tārayāhi amhē pālayāhi, sēlaē bhē jakkhē paraṁ rayaṇadīvadēvayāē hatthāō sāhatthiṁ nitthārējjā, aṇṇahā bhē na yāṇāmi imēsiṁ sarīragāṇaṁ kā maṇṇē āvaī bhavissaï.</s>
	    </p>
	    <p>
	      <s>taē ṇaṁ tē māgandiya-dāragā tassa sūlāiyassa purisassa antiē ēyamaṭṭhaṁ sōccā nisammā sigghaṁ caṇḍaṁ cavalaṁ turiyaṁ cēiyaṁ jēṇēva puratthimillē vaṇasaṇḍē jēṇēva pōkkhariṇī tēṇēva uvāgacchanti uvāgacchittā pōkkhariṇī ōgāhēnti ōgāhēttā jalamajjaṇaṁ karēnti karēttā jāiṁ tattha uppalāiṁ jāva tāiṁ gēṇhanti gēṇhittā jēṇēva sēlagassa jakkhassa jakkhāyayaṇē tēṇēva uvāgacchanti uvāgacchittā ālōē paṇāmaṁ karēnti karēttā maharihaṁ pupphaccaṇiyaṁ karēnti karēttā jannupāyavaḍiyā sussūsamāṇā namaṁsamāṇā pajjuvāsanti.</s>
	    </p>
	    <p>
	      <s>taē ṇaṁ sē sēlaē jakkhē āgayasamaē pattasamaē ēvaṁ vayāsī — kaṁ tārayami kaṁ pālayāmi? taē ṇaṁ tē māgandiya-dāragā uṭṭhāē uṭṭhēti uṭṭhēttā karayala0 ēvaṁ vayāsī — amhē tārayāhi amhē pālayāhi, taē ṇaṁ sē sēlaē jakkhē tē māgandiya-dāraē ēvaṁ vayāsī — ēvaṁ khalu dēvāṇuppiyā! tubbhaṁ maē saddhiṁ lavaṇasamuddaṁ majjhaṁmajjhēṇaṁ vīīvayamāṇāṇaṁ sā rayaṇadīvadēvayā pāvā caṇḍā ruddā khuddā sāhasiyā bahūhiṁ kharaēhi ya maüēhi ya aṇulōmēhi ya paḍilōmēhi ya siṅgārēhi ya kaluṇēhi ya uvasaggēhi uvasaggaṁ karēhii taṁ jaï ṇaṁ tubbhē dēvāṇuppiyā! rayaṇadīvadēvayāē ēyamaṭṭhaṁ āḍhāha vā pariyāṇahā vā avayēkkhaha vā tō bhē ahaṁ piṭṭhāō vihuṇāmi, aha ṇaṁ tubbhē rayaṇadīvadēvayāē ēyamaṭṭhaṁ nō āḍhāha nō pariyāṇaha nō avayakkhaha tō bhē rayaṇadīvadēvayāēhatthāō sāhatthiṁ nitthārēmi.</s>
	    </p>
	    <p>
	      <s>taē ṇaṁ tē māgandiya-dāragā sēlagaṁ jakkhaṁ ēvaṁ  vayāsī — jaṁ ṇaṁ dēvāṇuppiyā! vaïssanti tassa ṇaṁ āṇā uvavāya-vayaṇa-niddēsē ciṭṭhissāō, taē ṇaṁ sē sēlaē jakkhē uttarapuratthimaṁ disībhāgaṁ avakkamaï avakkamittā vēuvvisamugghāēṇaṁ samōhaṇṇaï samōhaṇittā saṅkhējjāiṁ jōyaṇāiṁ daṇḍaṁ nissaraï dōccampi vēuvviyasamugghāēṇaṁ samōhaṇṇaï samōhaṇittā ēgaṁ mahaṁ āsarūvaṁ viuvvaï viuvvittā māgandiya-dāraē ēvaṁ vayāsī — hambhō māgandiya-dārayā! āruha ṇaṁ dēvāṇuppiyā! mama paṭṭhaṁsi, taē ṇaṁ tē mādaṅgiyadārayā haṭṭhā sēlagassa jakkhassa paṇāmaṁ karēnti karēttā sēlagassa piṭṭhaṁ durūḍhā, taē ṇaṁ sē sēlaē tē māgandiya-dāraē paṭṭhē durūḍhē jāṇittā sattaṭṭhatalappamāṇamēttāiṁ uḍḍhaṁvēhāsaṁ uppayaï uppaïttā tāē ukkiṭṭhāē turiyāē0 divvāē dēvagaīē lavaṇasamuddaṁ majjhaṁmajjhēṇaṁ jēṇēva jambuddīvē dīvē jēṇēva bhārahē vāsē jēṇēva campānayarī tēṇēva pahārēttha gamaṇāē.</s>
	    </p>
	  </div>
	  <div type="section" n="125">
	    <p>
	      <s>taē ṇaṁ sā rayaṇadīvadēvayā lavaṇasamuddaṁ tisattakhuttō anupariyaṭṭaï jaṁ tattha taṇaṁ vā jāva ēgantē ēḍēi, jēṇēva pāsāyavaḍēṁsaē tēṇēva uvāgacchaï uvāgacchittā tē māgandiya-dhāraē pāsāyavaḍēṁsaē apāsamāṇī jēṇēva puratthimillē vaṇasaṇḍē jāva savvaō samantā maggaṇa-gavēsaṇaṁ karēi karēttā tēsiṁ māgandiya-dāragāṇaṁ katthaï suiṁ vā0 alabha-māṇī jēṇēva uttarillē ēvaṁ cēva paccatthimillēvi jāva apāsamāṇī ōhiṁ paüñjaï, tē māgandiya-dāraē sēlaēṇaṁ saddhiṁ lavaṇasamuddaṁ majjhaṁ-majjhēṇaṁ vīivayamāṇē pāsaï pāsittā āsuruttā asikhēḍagaṁ gēṇhaï gēṇhittā sattaṭṭha jāva uppayaï uppaïttā tāē ukkiṭṭhāē dēvagaīē jēṇēva māgandiya-dārayā tēṇēva uvāgacchaï uvāgacchittā ēvaṁ vayāsī—</s>
	    </p>
	    <p>
	      <s>haṁ bhō māgandiya-dāragā apatthiyapatthiyā kiṇṇaṁ tubbhē jāṇaha mamaṁ vippajahāya sēlaēṇaṁ jakkhēṇaṁ saddhiṁ lavaṇasamuddaṁ majjhaṁmajjhēṇaṁ vīīvayamāṇā? taṁ ēvamavi gaē jaï ṇaṁ tubbhē mamaṁ avayakkhaha tō bhē atthi jīviyaṁ, ahaṁ ṇaṁ nāvayakkhaha tō bhē imēṇaṁ nīluppalagavala jāva ēḍēmi, taē ṇaṁ tē māgandiya-dāragā rayaṇadīvadēvayāē antiē ēyamaṭṭhaṁ sōccā nisamma abhīyā atatthā anuvviggā akkhubhiyā asambhantā rayaṇadīvadēvayāē ēyamaṭṭhaṁ nō āḍhanti nō pariyāṇanti nō avayakkhanti aṇāḍhāyamāṇā apariyāmāṇā aṇavayakkhamāṇā sēlaēṇaṁ jakkhēṇaṁ saddhiṁ lavaṇasamuddaṁ majjhaṁmajjhēṇaṁ vīīvayanti.</s>
	    </p>
	    <p>
	      <s>taē ṇaṁ sā rayaṇadīvadēvayā tē māgandiya-dāraē jāhē nō sañcāēi bahūhiṁ paḍilōmēhi uvasaggēhi cālittaē vā lōbhittaē vā khōbhittaē vā vipariṇāmittaē vā tāhē mahurēhiṁ siṅgārēhi ya kaluṇēhi ya uvasaggēhi uvasaggēuṁ payattā yāvi hōtthāhaṁ bhō māgandiya-dāragā jaï ṇaṁ tubbhēhiṁ dēvāṇuppiyā! maē saddhiṁ hasiyāṇi ya ramiyāṇi ya laliyāṇi ya kīliyāṇi ya hiṇḍiyāṇi ya mōhiyāṇi ya tāhē ṇaṁ tubbhē savvāiṁ agaṇēmāṇā mamaṁ vippajahāya sēlaēṇaṁ saddhiṁ lavaṇasamuddaṁ majjhaṁmajjhēṇaṁ vīivayaha, taē ṇaṁ sā rayaṇadīvadēvayā jiṇarakkhiyassa maṇaṁ ōhiṇā ābhōēi ābhōēttā ēvaṁ vayāsī — niccampi ya ṇaṁ ahaṁ jiṇapāliyassa aṇiṭṭhā akantā appiyā amaṇuṇṇā amaṇāmā niccaṁ mamaṁ jiṇapāliē aṇiṭṭhē akantē appiē amaṇuṇṇē amaṇāṇē niccampi ya ṇaṁ ahaṁ jiṇarakkhiyassa iṭṭhā kantā piyā maṇuṇṇā maṇāmā niccampi ya ṇaṁ mamaṁ jiṇarakkhiē iṭṭhē kantē piē maṇuṇṇē maṇāmē, jaï ṇaṁ mamaṁ jiṇapāliē rōyamāṇiṁ kandamāṇiṁ sōyamāṇiṁ tippamāṇiṁ vilavamāṇiṁ nāvayakkhaï kiṇṇaṁ tumampi jiṇarakkhiyā! mamaṁ rōyamāṇiṁ kandamāṇiṁ sōyamāṇiṁ tippamāṇiṁ vilavamāṇiṁ nāvayakkhasi?.</s>
	    </p>
	  </div>
	  <div type="section" n="126">
	    <lg n="126">
	      <l>sā pavararayaṇadīvassa dēvayā ōhiṇā jiṇarakkhiyassa nāūṇa ।</l>
	      <l>vadhanimittaṁ uvariṁ māgandiya-dāragāṇa dōṇhampi ॥</l>
	    </lg>
	  </div>
	  <div type="section" n="127">
	    <lg n="127">
	      <l>dōsakaliyā salaliyaṁ nāṇāviha-cuṇṇavāsa-mīsa divvaṁ ।</l>
	      <l>dhāṇa-maṇa-nivvuikaraṁsavvōuya-surabhikusuma-vuṭṭhimpamuñcamāṇī ॥</l>
	    </lg>
	  </div>
	  <div type="section" n="128">
	    <lg n="128">
	      <l>nāṇāmaṇi-kaṇaga-rayaṇa-ghaṇṭiyākhiṅkhiṇi nēura-mēhala-bhūsaṇaravēṇaṁ ।</l>
	      <l>disāō vidisāō pūrayantī vayaṇamiṇaṁ vēi sā sakalusā ॥</l>
	    </lg>
	  </div>
	  <div type="section" n="129">
	    <lg n="129">
	      <l>hōla vasula gōla nāha daïta piya ramaṇa ।</l>
	      <l>kanta sāmiya nigdhiṇa nitthakka ॥</l>
	      <l>thiṇṇa nikkikava akayaṇṇuya siḍhilabhāva nillajja lukkha ।</l>
	      <l>akaluṇa jiṇarakkhiya majjhaṁ hiyayarakkhagā ॥</l>
	    </lg>
	  </div>
	  <div type="section" n="130">
	    <lg n="130">
	      <l>na hu jujjasi ēkkiyaṁ aṇāhaṁ abandhavaṁ tujjha ।</l>
	      <l>calaṇa-ōvāyakāriyaṁ ujjhiuṁ mahannaṁ ।</l>
	      <l>guṇasaṅkara! ahaṁ tumē vihūṇā na samatthāvi jīviuṁ khaṇampi ॥</l>
	    </lg>
	  </div>
	  <div type="section" n="131">
	    <lg n="131">
	      <l>imassa u aṇēgajhasa-magara-vividhasāvaya- ।</l>
	      <l>sayāuladharassa rayaṇāgarassa majjhē ॥</l>
	      <l>appāṇaṁ vahēmi tujjha puraō ēhi niyattāhi ।</l>
	      <l>jaï si kuviō khamāhi ēgāvarāhaṁ mē ॥</l>
	    </lg>
	  </div>
	  <div type="section" n="132">
	    <lg n="132">
	      <l>tujjha yavigayadhaṇa-vimalasisamaṇḍalāgāra-sassirīyaṁ ।</l>
	      <l>sārayanavakamala-kumuda-kuvalaya-dalanikarisa nibhanayaṇaṁ ॥</l>
	      <l>vayaṇaṁ pivāsāgayāē saddhā mē pēcchiuñjē ।</l>
	      <l>avalōēhiṁ tā i mamaṁ nāha jā tē pēcchāmi vayaṇakamalaṁ ॥</l>
	    </lg>
	  </div>
	  <div type="section" n="133">
	    <lg n="133">
	      <l>ēva sappaṇaya-sarala-mahurāiṁ puṇō-puṇō kaluṇāiṁ ।</l>
	      <l>vayaṇāiṁ jampamāṇī sā pāvā maggaō samaṇṇēi pāvahiyayā ॥</l>
	    </lg>
	  </div>
	  <div type="section" n="134">
	    <p>
	      <s>taē ṇaṁ sē jiṇarakkhiē calamaṇē tēṇēva bhūsaṇaravēṇaṁ kaṇṇasuhamaṇaharēṇaṁ tēhi ya sappaṇaya-sarala-mahura-bhaṇiēhiṁ sañjāya-viuṇa-rāē rayaṇadīvassa dēvayāē tīsē sundarathaṇa-jahaṇa-vayaṇa-kara-caraṇa-nayaṇa-lāvaṇṇa-rūva-jōvaṇṇasiriṁ ca divvaṁ sarabhasa-uvagūhiyāiṁ bibbōya-vilasiyāṇi ya vihasiya-sakaḍakkhadiṭṭhi-nissasiya-maliya-uvalaliya-thiya-gamaṇa-paṇaya-khijjiya-pāsāiyāṇi ya saramāṇē rāga-mōhiyamatī avasē kammavasagaē avayakkhaï maggatō saviliyaṁ.</s>
	    </p>
	    <p>
	      <s>taē ṇaṁ jiṇarakkhiyaṁ samuppaṇṇakaluṇabhāvaṁ maccu-galatthalla-nōlliyamaïṁ avayakkhantaṁ tahēva jakkhē u sēlaē jāṇiūṇa saṇiyaṁ-saṇiyaṁ uvvihaï niyagapaṭṭhāhi viyagasaddhē taē ṇaṁ sā rayaṇadīvadēvayā nissaṁsā kaluṇaṁ jiṇarakkhiyaṁ sakalusā sēlagapaṭṭhāhiṁ ōvayantaṁ-dāsa maōsi tti jampamāṇī apattaṁ sāgarasalilaṁ gēṇhiya vāhāhiṁ ārasantaṁ uḍḍhaṁ uvvihaï ambaratalē ōvayamāṇaṁ ca maṇḍalaggēṇaṁ paḍicchittā nīluppala-gavalaguliya-ayasikusumappāgāsēṇa asivarēṇa khaṇḍākhaṇḍi karēi karēttā tatthēva vilavamāṇaṁ tassa ya sarasa-vahiyassa ghēttūṇaṁ aṅgamaṅgāiṁ saruhirāiṁ ukkhittabaliṁ caüddisiṁ karēi sā pañjalī pahiṭṭhā.</s>
	    </p>
	  </div>
	  <div type="section" n="135">
	    <p>
	      <s>ēvāmēva samaṇāusō! jō amhaṁ nigganthō vā nigganthī vā āyariya-uvajjhāyāṇaṁ antiē pavvaïē samāṇē punaravi māṇussaē kāmabhōgē āsāyaï patthaï pīhēi abhilasaï sē ṇaṁ ihabhavē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇa ya hīlaṇijjē jāva saṁsārakantāraṁ bhujjō-bhujjō anupariyaṭṭissaï jahā va sē jiṇarakkhiē.</s>
	    </p>
	  </div>
	  <div type="section" n="136">
	    <lg n="136">
	      <l>challiō avayakkhantō niravayakkhō gaō avigdhēṇaṁ ।</l>
	      <l>tamhā pavayaṇasārē nirāvayakkhēṇaṁ bhaviyavvaṁ ॥</l>
	    </lg>
	  </div>
	  <div type="section" n="137">
	    <lg n="137">
	      <l>bhōgē avayakkhantā paḍanti saṁsārasāgarē dhōrē ।</l>
	      <l>bhōgēhiṁ niravayakkhā taranti saṁsārakantāraṁ ॥</l>
	    </lg>
	  </div>
	  <div type="section" n="138">
	    <p>
	      <s>taē ṇaṁ sā rayaṇadīvadēvayā jēṇēva jiṇapāliē tēṇēva uvāgacchaï bahūhiṁ anulōmēhi ya paḍilōmēhi ya kharaēhi ya maüēhi ya siṅgārēhi kaluṇēhi ya uvasaggēhi jāhē nō sañcāēi cālittaē vā khōbhittaē vā vipariṇāmittaē vā tāhē santā tantā paritantā nivviṇṇā samāṇā jāmēva disiṁ pāubbhūyā tāmēva disiṁ paḍigayā.</s>
	    </p>
	    <p>
	      <s>taē ṇaṁ sē sēlaē jakkhē jiṇapāliēṇa saddhiṁ lavaṇasamuddaṁ majjhaṁmajjhēṇaṁ vīīvayaï vīīvaïttā jēṇēva campā nayarī tēṇēva uvāgacchaï uvāgacchittā campāē nayarīē aggujjāṇaṁsi jiṇapāliyaṁ piṭṭhāō ōyārēi ōyārēttā ēvaṁ vayāsī — ēsa ṇaṁ dēvāṇuppiyā campā nayarī dīsaï tti kaṭṭu jiṇapāliyaṁ pucchaï jāmēva disaṁ pāubbhūē tāmēva disiṁ paḍigaē.</s>
	    </p>
	  </div>
	  <div type="section" n="139">
	    <p>
	      <s>taē ṇaṁ sē jiṇapāliē  campaṁ nayari anupavisaï anupavisittā jēṇēva saē gihē jēṇēva ammāpiyarō tēṇēva uvāgacchaï uvāgacchittā ammāpiūṇaṁ rōyamāṇē jāva vilavamāṇē jiṇarakkhiya-vāvattiṁ nivēdēi taē ṇaṁ jiṇapāliē ammāpiyarō mitta-nāi-jāva pariyaṇēṇaṁ saddhiṁ rōyamāṇā0 bahūiṁ lōiyāiṁ mayakiccāiṁ karēnti karēttā kālēṇaṁ vigayasōyā jāyā.</s>
	    </p>
	    <p>
	      <s>taē ṇaṁ jiṇapāliyaṁ aṇṇayā kayāiṁ suhāsaṇavaragayaṁ ammāpiyarō ēvaṁ vayāsī — kahaṇṇaṁ puttā! jiṇarakkhiē kālagaē? taē ṇaṁ sē jiṇapāliē ammāpiūṇaṁ lavaṇasamuddōttāraṁ ca kāliyavāya-saṁmucchaṇaṁ ca pōyavahaṇa-vivattiṁ ca phalahakhaṇḍaāsāyaṇaṁ ca rayaṇadīvuttāraṁ ca rayaṇadīva dēvayā-giṇhaṁṇaṁ ca bhōgavibhūiṁ ca rayaṇadīvadēvayā-appāhaṇaṁ ca sūlāiyapurisadarisaṇaṁ ca sēlagajakkhāāruhaṇaṁ ca rayaṇadīvadēvayā-uvasaggaṁ ca jiṇarakkhiyavāvattiṁ ca lavaṇasamuddaütaraṇaṁ ca campāgamaṇaṁ ca sēlagajakkha āpucchaṇaṁ ca jahābhūyamavitahama-sandiddhaṁ parikahēi.</s>
	    </p>
	    <p>
	      <s>taē ṇaṁ sē jiṇapāliē appasōgē jāē jāva vipulāiṁ bhōgabhōgāiṁ bhuñjamāṇē viharaï.</s>
	    </p>
	  </div>
	  <div type="section" n="140">
	    <p>
	      <s>tēṇaṁ kālēṇaṁ tēṇaṁ samaēṇaṁ samaṇē bhagavaṁ mahāvīrē samōsaḍhē jiṇapāliē dhammaṁ sōccā pavvaïē ēgārasaṅgavī, māsiyāē saṁlēhaṇāē0 sōhammē kappē0, dō sāgarōvamāiṁ ṭhiī, mahāvidēhē vāsē sijjhihii0 ēvāmēva samaṇāusō! jāva māṇussaē kāmabhōgē nō puṇaravi āsayaï0 sē ṇaṁ jāva vīīvaïssaï- jahā va sē jiṇapāliē.</s>
	      <s></s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ navamassa nāyajjhayaṇassa ayamaṭṭhē pannattē, tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="10">
	  <div type="section" n="141">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ navamassa nāyajjhayaṇassa ayamaṭṭhē pannattē dasamassa ṇaṁ bhantē! kē aṭṭhē?</s>
	    </p>
	    <p>
	      <s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nayarē sāmī samōsaḍhē, gōyamō ēvaṁ vayāsī — kahaṇṇaṁ bhantē! jīvā vaḍḍhanti vā hāyanti vā? gōyamā! sē jahānāmaē bahulapakkhassa pāḍivaya-candē puṇṇimā-candaṁ paṇihāya hīṇē vaṇṇēṇaṁ hīṇē sōmmāē hīṇē niddhayāē hīṇē kantīē ēvaṁ dittīē juttīē chāyāē pabhāē ōyāē lēsāē hīṇē maṇḍalēṇaṁ tayāṇantaraṁ ca ṇaṁ bīyācandē pāḍivaya-candaṁ paṇihāya hīṇatarāē vaṇṇēṇaṁ jāva hīṇatarāē maṇḍalēṇaṁ tayāṇantaraṁ ca ṇaṁ taïyā-candē bīyā-candēṁ pāḍivayaṁ candaṁ paṇihāya hīṇatarāē vaṇṇēṇaṁ jāva hīṇatarāē maṇḍalēṇaṁ  tayāṇantaraṁ ca ṇaṁ tatiācandē bitīyācandaṁ paṇihāya hīṇatarāē vaṇṇēṇaṁ jāva maṇḍalēṇaṁ, ēvaṁ khalu ēēṇaṁ kamēṇaṁ parihāyamāṇē-parihāyamāṇē jāva amāvasā-candē cāuddasi-candaṁ paṇihāya naṭṭhē vaṇṇēṇaṁ jāva naṭṭhē maṇḍalēṇaṁ.</s>
	    </p>
	    <p>
	      <s>ēvāmēva samaṇāusō! jō amhaṁ nigganthō vā nigganthī vā jāva pavvaïē samāṇē hīṇē khantīē ēvaṁ-muttīē guttīē ajjavēṇaṁ maddavēṇaṁ lāghavēṇaṁ saccēṇaṁ tavēṇaṁ ciyāē akiñcaṇayāē hīṇē bambhacēravāsēṇaṁ, tayāṇantaraṁ ca ṇaṁ hīṇē hīṇatarāē khantīē jāva hīṇatarāē bambhacēravāsēṇaṁ, ēvaṁ khalu ēēṇaṁ kamēṇaṁ parihāyamāṇē-parapihāyamāṇē naṭṭhē khantīē jāva naṭṭhē bambhacēravāsēṇaṁ, sē jahā vā sukkapakkhassa pāḍivaya-candē amāvasāē-candaṁ paṇihāya ahiē vaṇṇēṇaṁ jāva ahiē maṇḍalēṇaṁ, tayāṇantaraṁ ca ṇaṁ bii-candē pāḍivaya-candaṁ paṇihāya ahiyayarāē vaṇṇēṇaṁ jāva ahiyayarāē maṇḍalēṇaṁ.</s>
	    </p>
	    <p>
	      <s>ēvaṁ khalu ēēṇaṁ kamēṇaṁ parivaḍḍhēmāṇē-parivaḍḍhēmāṇē jāva puṇṇimā-candē cāuddasi-candaṁ paṇihāya paḍipuṇṇē vaṇṇēṇaṁ jāva paḍipuṇṇē maṇḍalēṇaṁ ēvāmēva samaṇāusō! jāva pavvaïē samāṇē ahiē khantīē jāva bambhacēravāsēṇaṁ, tayāṇantaraṁ ca ṇaṁ ahiyayarāē khantīē jāva bambhacēravāsēṇaṁ, ēvaṁ khalu ēēṇaṁ kamēṇaṁ parivaḍḍhēmāṇē-parivaḍḍhēmāṇē jāva paḍipuṇṇē bambhacēravāsēṇaṁ, ēvaṁ khalu jīvā vaḍḍhanti vā hāyanti vā.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ dasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="11">
	  <div type="section" n="142">
	    <p>
	      <s>jaï ṇaṁ bhantē samaṇēṇaṁ0 dasamassa nāyajjhayaṇassa ayamaṭṭhē pannattē ēkkārasamassa0 kē aṭṭhē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nagarē gōyamō ēvaṁ vayāsī — kahaṇṇaṁ bhantē! jīvā ārāhagā vā virāhagā vā bhavanti? gōyamā! sē jahānāmāē ēgaṁsi samuddakūlaṁsi dāvaddavā nāmaṁ rūkkhā pannattā kiṇhā jāva niurambabhūyā pattiyā pupphiyā phaliyā hariyaga-rērijjamāṇā sirīē aīva uvasōbhēmāṇā-uvasōbhēmāṇā ciṭṭhanti jayā ṇaṁ dīviccagā īsiṁ purēvāyā pacchāvāyā mandāvāyā mahāvāyā vāyanti tayā ṇaṁ bahavē dāvaddavā rūkkhā patiyā jāva ciṭṭhanti, appēgaïyā dāvaddavā rūkkhā juṇṇā jhōḍā parisaḍiya-paṇḍupattaṁ-phalā sukkarukkhāō viva milāyamāṇā-milāyamāṇā ciṭṭhanti, ēvāmēva samaṇāusō! jō amhaṁ nigganthō vā nigganthī vā jāva pavvaïē samāṇē bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇaṁ ya sammaṁ sahaï jāva ahiyāsēi bahūṇaṁ aṇṇaütthiyāṇaṁ bahūṇaṁ gihatthāṇaṁ nō sammaṁ sahaï jāva nō ahiyāsēi- ēsa ṇaṁ maē purisē dēsavirāhaē pannattē samaṇāusō.</s>
	    </p>
	    <p>
	      <s>jayā ṇaṁ sāmuddagā īsiṁ purēvāyā pacchāvāyā mandāvāyā mahāvāyā vāyanti tayā ṇaṁ bahavē dāvaddavā rukkhā juṇṇā jhōḍā jāva milāyamāṇā-milāyamāṇā ciṭṭhanti, appēgaïyā dāvaddavā rukkhā pattiyā pupphiyā jāva uvasōbhēmāṇā-uvasōbhēmāṇā ciṭṭhanti, ēvāmēva samaṇāusō! jō amhaṁ nigganthō vā nigganthī vā jāva pavvaïē samāṇē bahūṇaṁ aṇṇaütthiyāṇaṁ bahūṇaṁ gihatthāṇaṁ sammaṁ sahaï0 bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇa ya nō sammaṁ sahaï0 ēsa ṇaṁ maē purisē dēsārāhaē pannattē samaṇāusō! jayā ṇaṁ nō dīviccagā nō sāmuddagā īsiṁ purēvāyā pacchāvāyā mandāvāyā mahāvāyā vāyanti tayā ṇaṁ savvē dāvaddavā rukkhā juṇṇā jhōḍā0 ēvāmēva samaṇāusō! jāva pavvaïē samāṇē bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvayāṇaṁ bahūṇaṁ sāviyāṇaṁ bahūṇaṁ aṇṇaütthiyāṇaṁ bahūṇaṁ gihatthāṇaṁ nō sammaṁ sahaï0 ēsa ṇaṁ maē purisē savvavirāhaē pannattē samaṇāusō! jayā ṇaṁ dīviccagā vi sāmuddagā vi īsiṁ purēvāyā pacchāvāyā jāva vāyanti tayā ṇaṁ savvē dāvaddavā rukkhā pattiyā pupphiyā jāva ciṭṭhanti, ēvāmēva samaṇāusō! jō amhaṁ nigganthō vā jāva pavvaïē samāṇē bahūṇaṁ samaṇāṇaṁ0 bahūṇaṁ aṇṇaütthiyāṇaṁ bahūṇaṁ gihatthāṇaṁ sammaṁ sahaï0 ēsa ṇaṁ maē purisē savvaārāhaē pannattē, ēvaṁ khalu gōyamā! jīvā ārāhagā vā virāhagā vā bhavanti.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ ēkkārasamassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="12">
	  <div type="section" n="143">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ ēkkārasamassa nāyajjhayaṇassa ayamaṭṭhē pannattē bārasamassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ campā nāmaṁ nayarī, punnabhaddē cēiē, jiyasattū rāyā, dhāriṇī dēvī, adīṇasattū kumārē juvarāyā vi hōtthā, subuddhī amaccē jāva rajjadhurācintaē samaṇōvāsaē, tīsē ṇaṁ campāē nayarīē bahiyā uttarapuratthimēṇaṁ ēgē parihōdaē yāvi hōtthā, mēya-vasā-ruhiramaṁsa-pūya-paḍala-pōccaḍē mayaga-kalēvara-sañchaṇṇē amaṇuṇṇē vaṇṇēṇaṁ jāva phāsēṇaṁ, sē jahāṇanāmaē-ahimaḍē i vā gōmaḍē i vā jāva maya-kuhiya-viṇaṭṭha-kimiṇa-vāvaṇṇajadurabhigandhē kimijālāulē saṁsattē asui-vigaï-bībhaccha-darisaṇijjē bhavēyārūvē siyā? nō iṇaṭṭhē samaṭṭhē, ēttō aṇiṭṭhatarāē cēva jāva gandhēṇaṁ pannattē.</s>
	    </p>
	  </div>
	  <div type="section" n="144">
	    <p>
	      <s>taē ṇaṁ sē jiyasattū rāyā aṇṇayā kayāi ṇhāē kayabalikammē jāva appamahagghābharaṇālaṅkiyasarīrē bahūhiṁ rāīsara jāva satthavāhapabhiīhiṁ saddhiṁ bhōyaṇamaṇḍavaṁsi bhōyaṇavēlāē suhāsaṇavaragaē viulaṁ asaṇaṁ0 viharaï, jimiyabhuttatarāgaē jāva suibhūē taṁsi vipulaṁsi asaṇa-pāṇa-khāima-sāimaṁsi jāyavimhaē, tē bahavē īsara jāva satthavāhapabhiiō ēvaṁ vayāsī — ahō ṇaṁ dēvāṇuppiyā imē maṇuṇṇē asaṇa0 vaṇṇēṇaṁ uvavēē jāva phāsēṇaṁ uvavēē assāyaṇijjē visāyaṇijjē pīṇaṇijjē dīvaṇijjē dappaṇijjē mayaṇijjē biṁhaṇijjē savvindayagāya-palhāyaṇijjē.</s>
	    </p>
	    <p>
	      <s>taē ṇaṁ tē bahavē īsara jāva satthavāhapabhiiō jiyasattuṁ ēvaṁ vayāsī — tahēva ṇaṁ sāmī! jaṇṇaṁ tubbhē vayaha ahō ṇaṁ imē maṇuṇṇē asaṇa-pāṇa-khāima-sāimē vaṇṇēṇaṁ uvavēē jāva palhāyaṇijjē.</s>
	    </p>
	    <p>
	      <s>taē ṇaṁ jiyasattū rāyā subuddhi amaccaṁ ēvaṁ vayāsī — ahō ṇaṁ subuddhī! imē maṇuṇṇē asaṇaṁ0 jāva palhāyaṇijjē, taē ṇaṁ subuddhī jiyasattussa raṇṇō ēyamaṭṭhaṁ nō āḍhāi jāva tusiṇīē sañciṭṭhaï, taē ṇaṁ jiyasattū rāyā subuddhi dōccampi taccampi ēvaṁ vayāsī — ahō subuddhī! imē maṇuṇṇē asaṇa0 jāva palhāyaṇijjē.</s>
	    </p>
	    <p>
	      <s>taē ṇaṁ sē subuddhī amaccē jiyasattuṇā raṇṇā dōccampi taccaṁ pi ēvaṁ vuttē samāṇē jiyasattuṁ rāyaṁ ēvaṁ vayāsī — nō khalu sāmī! amhaṁ ēyaṁsi maṇuṇṇaṁsi asaṇa-pāṇa-khāima-sāimaṁsi kēi vimhaē, ēvaṁ khalu sāmī! subbhisaddā vi pōggalā dubbhisaddattāē pariṇamanti dubbhisaddā vi pōggalā subbhisaddattāē pariṇamanti sūruvā vi pōggalā duruvattāē pariṇamamanti duruvā vi pōggalā surūvattāē pariṇamanti subbhigandhā vi pōggalā dubbhigandhattāē pariṇamanti dubabhigandhā vi pōggalā subbhigandhattāē pariṇamanti surasā vi pōggalā durasattāē pariṇamanti durasā vi pōggalā surasattāē pariṇamanti suhaphāsā vi pōggalā duhaphāsattāē pariṇamanti duhaphāsā vi pōggalā suhaphāsattāē pariṇamanti paōga-vīsasā-pariṇayā vi ya ṇaṁ sāmī! pōggalā pannattā.</s>
	    </p>
	    <p>
	      <s>taē ṇaṁ jiyasattū rāyā subuddhissa amaccassa ēvamāikkhamāṇassa bhāsamāṇassa panna-vēmāṇassa parūvēmāṇassa ēyamaṭṭhaṁ nō āḍhāi nō pariyāṇaï tusiṇīē sañciṭṭhaï.</s>
	    </p>
	    <p>
	      <s>taē ṇaṁ sē jiyasattū rāyā aṇṇayā kayāi ṇhāē āsakhandhavaragaē mahayābhaḍavacaḍagara-āsavāhaṇiāē nijjāyamāṇē tassa pharihōdayassa adūrasāmantēṇaṁ vīīvayaï.</s>
	    </p>
	    <p>
	      <s>taē ṇaṁ jiyasattū rāyā tassa pharihōdagassa asubhēṇaṁ gandhēṇaṁ abhibhūē samāṇē saēṇaṁ uttarijjagēṇaṁ āsagaṁ pihēi pihēttā ēgantaṁ avakkamaï avakkamittā bahavē īsara jāva satthavāhapabhiyaō ēvaṁ vayāsī — ahō ṇaṁ dēvāṇuppiyā! imē pharihōdaē amaṇuṇṇē vaṇṇēṇaṁ amaṇuṇṇē gandhēṇaṁ amaṇuṇṇē rasēṇaṁ amaṇuṇṇē phāsēṇaṁ sē jahānāmaē-ahimaḍē i vā jāva amaṇāmatarāē cēva, taē ṇaṁ tē bahavē īsara jāva satthavāha pabhiyiō ēvaṁ vayāsī — ahō ṇaṁ dēvāṇuppiyā imē pharihōdaē amaṇuṇṇē vaṇṇēṇaṁ amaṇuṇṇē gandhēṇaṁ amaṇuṇṇē rasēṇaṁ amaṇuṇṇē phāsēṇaṁ sē jahānāmaē-ahimaḍē i vā jāva amaṇāmatarāē cēva.</s>
	    </p>
	    <p>
	      <s>taē ṇaṁ sē jiyasattūṁ rāyā subuddhi amaccaṁ ēvaṁ vayāsī — ahō ṇaṁ subuddhī! imē pharidōhaē amaṇuṇṇē vaṇṇēṇaṁ0 sē jahānāmaē-ahimaḍē i vā jāva amaṇāmatarāē cēva, taē ṇaṁ sē subuddhī amaccē jāva pariyāṇāi] tusiṇīē sañciṭṭhaï taē ṇaṁ sē jiyasattū rāyā subuddhiṁ amaccaṁ dōccampi taccampi ēvaṁ vayāsī — ahō ṇaṁ taṁ cēva.</s>
	    </p>
	    <p>
	      <s>taē ṇaṁ sē subuddhī amaccē jiyasattuṇā raṇṇā dōccampi taccampi ēvaṁ vuttē samāṇē ēvaṁ vayāsī — nō khalu sāmī amhaṁ ēyaṁsi pharihōdagahaṁsi kēi vimhaē ēvaṁ khalu sāmī subbhisaddā vi pōggalā dubbhisaddattāē pariṇamanti taṁ cēva jāva paōga-vīsasā-pariṇayā vi ya ṇaṁ sāmī! pōggalā pannattā, taē ṇaṁ jiyasattū rāyā subuddhiṁ ēvaṁ vayāsī — mā ṇaṁ tumaṁ dēvāṇuppiyā! appāṇaṁ ca paraṁ ca tadubhayaṁ ca bahūṇi ya asabbhāvubbhāvaṇāhi micchattābhinivēsēṇa ya vuggāhēmāṇē vuppaēmāṇē viharāhi.</s>
	    </p>
	    <p>
	      <s>taē ṇaṁ subuddhissa imēyārūvē ajjhatthiē cintiē patthiē maṇōgaē saṅkappē samuppajjitthā — ahō ṇaṁ jiyasattū rāyā santē taccē tahiē avitahē sabbhūē jiṇapannattē bhāvē nō uvalabhaï, taṁ sēyaṁ khalu mama jiyasattussa raṇṇō santāṇaṁ taccāṇaṁ tahiyāṇaṁ avitahāṇaṁ sabbhūyāṇaṁ jiṇapannattāṇaṁ bhāvāṇaṁ abhigama-ṇaṭṭhayāē ēyamaṭṭhaṁ uvāiṇāvēttaē—</s>
	    </p>
	    <p>
	      <s>ēvaṁ sampēhēi sampēhēttā paccaïēhiṁ purisēhiṁ saddhiṁ antarāvaṇāō navaē ghaḍaē ya paḍaē ya gēṇhaï gēṇhittā sañjhākālasamayaṁsi viralamaṇūsaṁsi nisanta-paḍinisantaṁsi jēṇēva pharihōdaē tēṇēva uvāgacchaï uvāgacchittā taṁ pharihōdagaṁ gēṇhāvēi gēṇhāvittā navaēsu paḍaēsu gālāvēi gālāvēttā navaēsu ghaḍaēsu pakkhivāvēi pakkhivāvēttā sajjakhāraṁ pakkhivavāvēi pakkhivāvēttā lañchiyamuddiē kārāvēi kārāvēttā sattarattaṁ parivasāvēi parivasāvēttā dōccampi navaēsu paḍaēsu gālāvēi gālāvēttā navaēsu ghaḍaēsu pakkhivāvēi pakkhivāvēttā sajjakhāraṁ pakkhivāvēi pakkhivāvēttā lañchiya-muddiē kārāvēi kārāvēttā sattarattaṁ parivasāvēi parivasāvēttā taccampi navaēsu ghaḍaēsu jāva saṁvasāvēi.</s>
	    </p>
	    <p>
	      <s>ēvaṁ khalu ēēṇaṁ uvāēṇaṁ antarā galāvēmāṇē antarā pakkhivāvēmāṇē antarā ya saṁvasāvēmāṇē satta satta ya rāṁindiyāiṁ parivasāvēi, taē ṇaṁ sē pharihōdaē sattamaṁsi pariṇamamāṇaṁsi udagarayaṇē jāē yāvi hōtthā, acchē patthē jaccē taṇuē phāliyavaṇṇābhē vaṇṇēṇaṁ uvavēē gandhēṇaṁ uvavēē rasēṇaṁ uvavēē phāsēṇaṁ uvavēē āsāyaṇijjē jāva savvindiyagāya palhāyaṇijjē.</s>
	    </p>
	    <p>
	      <s>taē ṇaṁ subuddhī jēṇēva sē udagarayaṇē tēṇēva uvāgacchaï uvāgacchittā karayalaṁsi āsādēi āsādēttā taṁ udagarayaṇaṁ vaṇṇēṇaṁ uvavēyaṁ gandhēṇaṁ uvavēyaṁ rasēṇaṁ uvavēyaṁ phāsēṇaṁ uvavēyaṁ āsāyaṇijjaṁ jāva savvindiyagāya-palhayaṇijjaṁ jāṇittā haṭṭhatuṭṭhē bahūhiṁ udagasambhāraṇijjēhiṁ davvēhiṁ sambhārēi sambhārēttā jiyasattussa raṇṇō pāṇiyaghariyaṁ saddāvēi saddāvēttā ēvaṁ vayāsī — tumaṁ ṇaṁ dēvāṇuppayā imaṁ udagarayaṇaṁ gēṇhāhi gēṇhittā jiyasattussa raṇṇō bhōyaṇavēlāē uvaṇējjāsi.</s>
	    </p>
	    <p>
	      <s>taē ṇaṁ sē pāṇiya-ghariē subuddhissa ēyamaṭṭhē paḍisuṇēi paḍisuṇēttā taṁ udagarayaṇaṁ gēṇhaï gēṇhittā jiyasattussa raṇṇō bhōyaṇavēlāē uvaṭṭhavēi, taē ṇaṁ sē jiyasattū rāyā taṁ vipalaṁ asaṇa-pāṇa-khāima-sāimaṁ āsāēmāṇē jāva viharaï, jimiyabhuttuttarāgaē vi ya ṇaṁ jāva paramasuibhūē taṁsi udagarayaṇaṁsi jāyavimhaē tē bahavē rāīsara jāva satthavāhapabhiiō ēvaṁ vayāsī — ahō ṇaṁ dēvāṇuppiyā imē udagarayaṇē acchē jāva savvindiyagāya-palhāyaṇijē taē ṇaṁ tē bahavē rāīsara jāva satthāvahapabhiiō ēvaṁ vayāsī — tahēva ṇaṁ sāmī! jaṇṇaṁ tubbhē vayaha-jāva ēvaṁ cēva-palhāyaṇijjē.</s>
	    </p>
	    <p>
	      <s>taē ṇaṁ jiyasattū rāyā pāṇiya-ghariyaṁ saddāvēi saddāvēttā ēvaṁ vayāsī — ēsa ṇaṁ tumē dēvāṇuppiyā! udagarayaṇē kaō āsādittē? taē ṇaṁ sē pāṇiya-ghariē jiyasattuṁ ēvaṁ vayāsī — ēsa ṇaṁ sāmī! maē udagarayaṇē subuddhissa antiyāō āsāditē.</s>
	    </p>
	    <p>
	      <s>taē ṇaṁ jiyasattū subuddhiṁ amaccaṁ saddāvēi saddāvēttā ēvaṁ vayāsī — ahō ṇaṁ subuddhī! kēṇaṁ kāraṇēṇaṁ ahaṁ tava aṇiṭṭhē akantē appiē amaṇuṇṇē amaṇāṇē jē ṇaṁ tumaṁ mama kallākalliṁ bhōyaṇavēlāē imaṁ udagarayaṇaṁ na uvaṭṭhavēsi? taṁ ēsa ṇaṁ tumē dēvāṇu-ppiyā udagarayaṇē kaō uvaladdhē? taē ṇaṁ subuddhi jiyasattuṁ ēvaṁ vayāsī — ēsa ṇaṁ sāmī sē pharihōdaē, tē ṇaṁ sē jiyasattū subuddhiṁ ēvaṁ vayāsī — kēṇaṁ kāraṇēṇaṁ subuddhī ēsa sē pharihōdaē.</s>
	    </p>
	    <p>
	      <s>taē ṇaṁ subuddhī jiyasattuṁ ēvaṁ vayāsī — ēvaṁ khalu sāmī! tubbhē tayā mama ēvamāikkhamāṇassa bhāsamāṇassa pannavēmāṇassa parūvēmāṇassa ēyamaṭṭhaṁ nō saddahaha, taē ṇaṁ mama imēyārūvē ajjhatthiē cintiē patthiē maṇōgaē saṅkappē samupajjitthā-ahō ṇaṁ jiyasattū rāyā santē jāva jiṇapannattē bhāvē nō saddahaï nō pattiyaï nō rōēi taṁ sēyaṁ khalu mamaṁ jiyasattussa raṇṇō santāṇaṁ jāva sabbhūyāṇaṁ jiṇapannattāṇaṁ bhāvāṇaṁ abhigamaṇaṭṭhayāē ēyamaṭṭhaṁ uvaïṇāvēttaē, ēvaṁ sampēhēmi sampēhēttā taṁ cēva jāva pāṇiya-ghariyaṁ saddāvēmi saddāvēttā ēvaṁ vadāmi-tumaṁ ṇaṁ dēvāṇuppiyā! udagarayaṇaṁ jiyasattussa raṇṇō bhōyaṇavēlāē uvaṇēhiṁ, taṁ ēēṇaṁ kāraṇēṇaṁ sāmī ēsa sē pharihōdaē.</s>
	    </p>
	    <p>
	      <s>taē ṇaṁ jiyasattū rāyā subuddhissa amaccassa ēvamāikkhamāṇassa bhāsamāṇassa pannavēmāṇassa parūvēmāṇassa ēyamaṭṭhaṁ nō saddahaï nō pattiyaï nō rōēi asaddahamāṇē apattiyamāṇē arōhaēmāṇē abbhintaraṭhāṇijjē purisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! antarāvaṇāō navaē ghaḍaē paḍaē ya gēṇhaha jāva udagasambhāraṇijjēhiṁ davvēhiṁ sambhārēha tē vi tahēva sambhārēnti sambhārēttā jiyasattussa uvaṇēnti.</s>
	    </p>
	    <p>
	      <s>taē ṇaṁ sē jiyasattū rāyā taṁ udagarayaṇaṁ karayalaṁsi āsāēi āsāēttā āsāyaṇijjaṁ jāva savvindiyagāya-palhāyaṇijjaṁ jāṇittā subuddhiṁ amaccaṁ saddāvēi saddāvēttā ēvaṁ vayāsī — subuddhī! ēē ṇaṁ tumē santā taccā jāva sabbhūyā bhāvā kaō uvaladdhā? taē ṇaṁ subuddhī jiyasattuṁ ēvaṁ vayāsī — ēē ṇaṁ sāmī! maē santā jāva bhāvā jiṇavayaṇāō uvaladdhā.</s>
	    </p>
	    <p>
	      <s>taē ṇaṁ jiyasattuṁ subuddhī ēvaṁ vayāsī — taṁ icchāmi ṇaṁ dēvāṇuppiyā! tava antiē jiṇavayaṇaṁ nisāmittaē, taē ṇaṁ subuddhi jiyasattussa vicittaṁ kēvalipannattaṁ cāujjāmaṁ dhammaṁ parikahēi tamāikkhati jahā jīvā bacjhanti jāva pañca aṇuvvayātiṁ, taē ṇaṁ jiyasattu subuddhissa antiē dhammaṁ sōccā nisassa haṭṭhatuṭṭhē subuddhiṁ amaccaṁ ēvaṁ vayāsī saddahāmi ṇaṁ dēvāṇuppiyā nigganthaṁ pāvayaṇaṁ jāva sē jahēyaṁ tubbhē vayaha, taṁ icchāmi ṇaṁ tava antiē pañcāṇuvvaïyaṁ satta sikkhāvaïyaṁ jāva uvasampajjittāṇaṁ viharittaē ahāsuhaṁ dēvāṇuppiyā! mā paḍibandhaṁ karēha.</s>
	    </p>
	    <p>
	      <s>taē ṇaṁ sē jiyasattū subuddhissa antiē pañcāṇuvvaïyaṁ jāva duvālasavihaṁ sāvayadhammaṁ paḍivajjaï, taē ṇaṁ jiyasattū samaṇōvāsaē jāē-ahigayajīvājīvē jāva paḍilābhēmāṇē viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ thērāgamaṇaṁ jiyasattū rāyā subuddhī ya niggacchaï, subuddhī dhammaṁ sōccā ēvaṁ vayāsī jaṁ navaraṁ jiyasattu āpucchāmi jāva pavvayāmi ahāsuhaṁ dēvāṇuppiyā.</s>
	    </p>
	    <p>
	      <s>taē ṇaṁ subuddhī jēṇēva jiyasattū tēṇēva uvāgacchaï uvāgacchittā ēvaṁ vayāsī — ēvaṁ khalu sāmī! maē thērāṇaṁ antiē dhammē nisantē sē vi ya dhammē icchiē paḍicchiē abhiruiē, taē ṇaṁ ahaṁ sāmī! saṁsārabhaüvviggē bhīē jāva icchāmi ṇaṁ tubbhēhiṁ abbhaṇuṇṇāē samāṇē jāva pavvaïttaē.</s>
	    </p>
	    <p>
	      <s>taē ṇaṁ jiyasattū rāyā subuddhiṁ ēvaṁ vayāsī — acchasu tāva dēvāṇuppiyā kaïvayāiṁ vāsāiṁ urālāiṁ jāva bhuñjamāṇā taō pacchā ēgayaō thērāṇaṁ antiē muṇḍē bhavittā jāva pavvaïssāmō, taē ṇaṁ subuddhī jiyasattussa raṇṇō ēyamaṭṭhaṁ paḍisuṇēi, taē ṇaṁ tassa jiyasattussa raṇṇō subuddhiṇā saddhiṁ vipulāiṁ māṇussagāiṁ kāmabhōgāiṁ paccaṇubbhava-māṇassa duvālasa vāsāiṁ vīikkantāiṁ.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ thērāgamaṇaṁ jiyasattū rāyā dhammaṁ sōccā ēvaṁ vayāsī — jaṁ navaraṁ dēvāṇuppiyā! subuddhi amaccaṁ āmantēmi jēṭṭhaputtaṁ rajjē ṭhāvēmi, taē ṇaṁ tubbhaṇṇaṁ antiē jāva pavvayāmi, ahāsuhaṁ dēvāṇuppiyā!, taē ṇaṁ jiyasattū rāyā jēṇēva saē gihē tēṇēva uvāgacchaï uvāgacchittā subuddhiṁ saddāvēi saddāvēttā ēvaṁ vayāsī — ēvaṁ khalu maē thērāṇaṁ antiē dhammē nisantē jāva pavvayāmi, tumaṁ ṇaṁ kiṁ karēsi? taē ṇaṁ subuddhī jiyasattu rāyaṁ ēvaṁ vayāsī — jaï ṇaṁ tubbhē dēvāṇuppiyā! saṁsārabhaüvvigā jāva pavvayaha amhaṁ ṇaṁ kē aṇṇē āhārē vā? jāva pavvayāmi taṁ jaï ṇaṁ dēvāṇuppiyā jāva pavvāhi gacchaha ṇaṁ dēvāṇuppiyā! jēṭṭhapattaṁ kuḍumbē ṭhāvēhi ṭhāvēttā purisasahassavāhiṇiṁ sīyaṁ duruhittā ṇaṁ mamaṁ antiē sīyā jāva pāubbhavaü, tatē ṇaṁ subuddhiē sīyā jāva pāubbhavaï.</s>
	    </p>
	    <p>
	      <s>taē ṇaṁ jiyasattū rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! adīṇasattussa kumārassa rāyābhisēyaṁ uvaṭṭhēvaha, jāva abhisiñcati jāva pavvaïē.</s>
	    </p>
	    <p>
	      <s>taē ṇaṁ jiyasattū rāyarisī ēkkārasa aṅgāiṁ ahijjaï ahijjittā bahūṇi vāsāṇi sāmaṇṇapariyāgaṁ pāuṇittā māsiyāē saṁlēhaṇāē jāva siddhē, taē ṇaṁ subuddhī ēkkārasa aṅgāiṁ ahijjittā bahūṇi vāsāṇi sāmaṇṇapariyāga pāuṇittā jāva siddhē.</s>
	      <s></s>
	    </p>
	    <p>
	      <s>ēvaṁ khalu jambū samaṇēṇaṁ bhagavayā mahāvīrēṇaṁ vārasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="13">
	  <div type="section" n="145">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ bārasamassa nāyajjhayaṇassa ayamaṭṭhē pannattē tērasamassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū tēṇaṁ kālēṇaṁ tēṇaṁ samaēṇaṁ rāyagihē nayarē, guṇasilaē cēiē, samōsaraṇaṁ, parisā niggayā.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ sōhammē kappē dadduravaḍiṁsaē vimāṇē sabhāē suhammāē dadduraṁsi sīhāsaṇaṁsi daddurē dēvē caühiṁ sāmāṇiyasāhassīhiṁ caühiṁ aggamahisīhiṁ saparisāhiṁ ēvaṁ jahā sūriyābhō jāva divvāiṁ bhōgabhōgāiṁ bhuñjamāṇē viharaï, imaṁ ca ṇaṁ kēvalakappaṁ jambuddīvē dīvaṁ viulēṇaṁ ōhiṇā ābhōēmāṇē jāva naṭṭavihiṁ uvadaṁsittā paḍigaē jahā- sūriyābhē.</s>
	    </p>
	    <p>
	      <s>bhantēti bhagavaṁ gōyamē samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — ahō ṇaṁ bhantē! daddurē dēvē mahiḍḍhiē mahajjuīē mahabbalē mahāyasē mahāsōkkhē mahāṇubhāgē, daddurassa ṇaṁ bhantē! dēvassa sā divvā dēviḍḍhī divvā dēvajjuttī divē dēvāṇubhāvē kahiṁ gaē kahiṁ anupaviṭṭhē? gōyamā! sarīraṁ gaē sarīraṁ anupaviṭṭhē, kūḍāgāradiṭṭhantō.</s>
	    </p>
	    <p>
	      <s>daddurēṇaṁ bhantē! dēvēṇaṁ sā divvā dēviḍḍhī divvā dēvajjutī divvē dēvāṇubhāvē kiṇṇā laddhē jāva abhisamaṇṇāgaē? ēvaṁ khalu gōyamā! ihēva jambuddīvē dīvē bhārahē vāsē rāyagihē nayarē, guṇasilaē cēiē, sēṇiē rāyā, tattha ṇaṁ rāyagihē nandē nāmaṁ maṇiyārasēṭṭhī-aḍḍhē dittē.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ ahaṁ gōyamā! samōsaḍhē, parisā niggayā, sēṇiē vi niggaē, taē ṇaṁ sē nandē maṇiyārasēṭṭhī imīsē kahāē laddhaṭṭhē samāṇē pāyavihāracārēṇaṁ jāva pajjuvāsāi, nandē dhammaṁ sōccā samaṇōvāsaē jāē, taē ṇaṁ'haṁ rāyagihāō paḍinikkhantē bahiyā jaṇavayavihārēṇaṁ viharāmi.</s>
	    </p>
	    <p>
	      <s>taē ṇaṁ sē nandē maṇiyārasēṭṭhī annayā kayāi asāhudaṁsaṇēṇaṁ ya apajjuvāsaṇāē ya aṇaṇusāsaṇāē ya asussūsaṇāē ya sammattapajjavēhiṁ parihāyamāṇēhiṁ-parihāyamāṇēhiṁ micchattapajjavēhiṁ parivaḍḍhamāṇēhiṁ-parivaḍḍhamāṇēhiṁ micchattaṁ vippaḍivaṇṇē jāē yāvi hōtthā, taē ṇaṁ nandē maṇiyārasēṭṭhī aṇṇayā gimhakālasayaṁsi jēṭṭhāmūlaṁsi māsaṁsi aṭṭhamabhattaṁ parigēṇhaï parigēṇhittā pōsahasālāē jāva viharaï.</s>
	    </p>
	    <p>
	      <s>taē ṇaṁ nandassa aṭṭhamabhattaṁsi pariṇamamāṇaṁsi taṇhāē chuhāē ya abhibhūyassa samāṇassa imēyārūvē ajjhatthiē cintiē patthiē maṇōgaē saṅkappē samuppajjitthā — dhaṇṇā ṇaṁ tē jāva īsarapabhiyaō sampuṇṇā ṇaṁ tē īsarapabhiyaō kayatthā ṇaṁ tē īsarapabhiyaō kayapunnā ṇaṁ tē īsarapabhiyaō kayalakkhāṇā ṇaṁ jēsiṁ ṇaṁ rāyagihassa bahiyā bahūō vāvīō pōkkhariṇīō jāva sarasarapantiyāō jattha ṇaṁ bahujaṇō ṇhāi ya piyaï ya pāṇiyaṁ ca saṁvahaï, taṁ sēyaṁ khalu mama kallaṁ pāuppabhāyāē jāva sēṇiyaṁ rāyaṁ āpucchittā rāyagihassa bahiyā uttarapuratthimē disībhāgē vēbbhārapavvayassa adūrasāmantē vatthupāḍhagarōiyaṁsi bhūmibhāgaṁsi jāva nandaṁ pōkkhariṇiṁ khaṇāvēttaē tti kaṭṭu ēvaṁ sampēhēi sampēhēttā kallaṁ pāuppabhāyāē jāva pōsahaṁ pārēi pārēttā ṇhāē kayabalikammē mitta-nāi-jāva samparivuḍē mahatthaṁ jāva pāhuḍaṁ gēṇhaï gēṇhittā jēṇēva sēṇiē rāyā tēṇēva uvāgacchaï jāva pāhuḍaṁ uvaṭṭhavēi uvaṭṭhavēttā ēvaṁ vayāsī—</s>
	    </p>
	    <p>
	      <s>icchāmi ṇaṁ sāmī! tubbhēhiṁ abbhaṇuṇṇāē samāṇē rāyagihassa bahiyā jāva khaṇāvēttaē, ahāsuhaṁ dēvāṇuppiyā! taē ṇaṁ sē nandē sēṇiēṇaṁ raṇṇā abbhaṇuṇṇāē samāṇē haṭṭhatuṭṭhē rāyagihaṁ majjhaṁmajjhēṇaṁ niggacchaï niggacchittā vatthupāḍhaya-rōiyaṁsi bhūmibhāgaṁsi nandaṁ pōkkhariṇiṁ khaṇāvēuṁ payattē yāvi hōtthā.</s>
	    </p>
	    <p>
	      <s>taē ṇaṁ sā nandā pōkkharaṇī anupuvvēṇaṁ khammamāṇā-khammamāṇā pōkkharaṇī jāyā yāvi hōtthā-cāukkōṇā samatīrā anupuvvaṁ sujāyāvappasīyalajalā sañchannapatta-bisa-muṇālā bahuuppala-paüma-kumudanaliṇa-subhaga-sōgandhiya-puṇḍarīya-mahāpuṇḍarīyasayapatta-sahassa-patta-papphullakēsarōvavēyā parihattha-bhamanta-macchappaya aṇēga-saüṇagaṇa-mihuṇa-viyariya-saddunnaïya-mahurasaranāiyā pāsāīyā darisaṇijjā abhirūvā paḍirūvā.</s>
	    </p>
	    <p>
	      <s>taē ṇaṁ sē nandē maṇiyārasēṭṭhī nandāē pōkkhariṇīē caüdisiṁ cattāri vaṇasaṇḍē rōvāvēi, taē ṇaṁ tē vaṇasaṇḍā anupuvvēṇaṁ sārakkhijjāmāṇā saṅgōvijjamāṇā saṁvaḍḍhijjamāṇā ya sē vaṇasaṇḍā jāyā-kiṇhā jāva mahāmēha-niurambabhūyā pattiyā pupphiyā jāva uvasōbhēmāṇā-uvasō-bhēmāmā ciṭṭhanti.</s>
	    </p>
	    <p>
	      <s>taē ṇaṁ nandē puratthimillē vaṇasaṇḍē ēgaṁ mahaṁ cittasabhaṁ kārāvēi-aṇēgakhambhasayasaṇṇiviṭṭhaṁ pāsāīyaṁ0 tattha ṇaṁ bahūṇi kiṇhāṇi ya jāva sukkilāṇi ya kaṭṭhakammāṇi ya pōtthakammāṇi ya citta-lēppa-ganthima-vēḍhima-pūrima-saṅghāimāiṁ uvadaṁsijjamāṇāiṁ-uvadaṁsijjamāṇāiṁ ciṭṭhanti tattha ṇaṁ bahūṇi āsaṇāṇi ya sayaṇāṇi ya atthuya-paccatthuyāiṁ ciṭṭhanti, tattha ṇaṁ bahavē naḍā ya naṭṭā ya jāva dinnabhaï-bhatta-vēyaṇā tālāyarakammaṁ karēmāṇā karēmāṇā viharanti rāyagihaviṇiggaō ēttha ṇaṁ bahujaṇō tēsu puvvannatthēsu āsaṇasayaṇēsu saṇṇi-saṇṇō ya santuyaṭṭō ya suyamāṇō ya pēcchamāṇō ya sāhēmāṇō ya suhaṁsuhēṇaṁ viharaï.</s>
	    </p>
	    <p>
	      <s>taē ṇaṁ nandē maṇaïyārasēṭṭhī dāhiṇillē vaṇasaṇḍē ēgaṁ mahaṁ mahāṇasasālaṁ kārāvēi-aṇēgakhambhasaṇṇiviṭṭhaṁ jāva paḍirūvaṁ tattha ṇaṁ bahavē purisā dinnabhaï-bhattavēyaṇā viulaṁ asaṇa-pāṇa-khāima-sāimaṁ uvakkhaḍēnti bahūṇaṁ samaṇa-māhaṇa-atihi-kivaṇa-vaṇīmagāṇaṁ paribhāēmāṇā-paribhāēmāṇā viharanti.</s>
	    </p>
	    <p>
	      <s>taē ṇaṁ nandē maṇiyārasēṭṭhī paccatthimillē vaṇasaṇḍē ēgaṁ mahaṁ tigicchayasālaṁ kārāvēi-aṇēgakhambhasayasaṇṇiviṭṭhaṁ jāva paḍirūvaṁ, tattha ṇaṁ bahavē vējjā ya vējjaputtā ya jāṇuyā ya jāṇuyaputtā ya kusalā ya kusalaputtā ya dinnabhaï-bhatta-vēyaṇā bahūṇaṁ vāhiyāṇa ya gilāṇāṇa ya rōgiyāṇa ya dubbalāṇa ya tēicchakammaṁ karēmāṇā viharanti, aṇṇē ya ēttha bahavē purisā dinnabhaï bhatta-vēyaṇā tēsiṁ bahūṇaṁ vāhiyāṇa ya gilāṇāṇa ya rōgiyāṇa ya dubbalāṇa ya ōsaha-bhēsajja-bhattapāṇēṇaṁ paḍiyārakammaṁ karēmāṇā viharanti.</s>
	    </p>
	    <p>
	      <s>taē ṇaṁ nandē maṇiyārasēṭṭhī uttarillē vaṇasaṇḍē ēgaṁ mahaṁ alaṅkāriyasabhaṁ kārāvēi aṇēgakhambhasayasaṇṇiviṭṭhaṁ jāva paḍirūvaṁ, tattha ṇaṁ bahavē alaṅkāriya-maṇussā dinnabhaï-bhatta-vēyaṇā bahūṇaṁ samaṇāṇa ya aṇāhāṇa ya gilāṇāṇa ya rōgiyāṇa ya dubbalāṇa ya alaṅkāriyakammaṁ karēmāṇā-karēmāṇā viharanti.</s>
	    </p>
	    <p>
	      <s>taē ṇaṁ tīē nandāē pōkkhariṇīē bahavē saṇāhā ya aṇāhā ya panthiyā ya pahiyā ya karōḍiyā ya taṇahārā ya pattahārā ya kaṭṭhahārā ya-appēgaïyā ṇhāyanti appēgaïyā pāṇiyaṁ piyanti appēgaïyā pāṇiyaṁ saṁvahanti appēgaïyā visajjiyasēya jalla-mala-parissama-niddakhuppivāsā suhaṁsuhēṇaṁ viharanti.</s>
	      <s>rāyagihaviṇiggaō vi yattha bahujaṇō kiṁ tē jalaramaṇavivihamajjaṇa-kayalilayāharayakusuma-sattharaya-amēgasaüṇagaṇa-kayaribhiyasaṅkulēsu suhaṁsuhēṇaṁ abhiramamāṇō-abhiramamāṇō viharaï.</s>
	    </p>
	    <p>
	      <s>taē ṇaṁ nandāē pōkkhariṇīē bahujaṇō ṇhāyamāṇō ya piyamāṇō ya pāṇiyaṁ ca saṁvahamāṇō ya aṇaṇamaṇṇaṁ ēvaṁ vayāsī — dhaṇṇē ṇaṁ dēvāṇuppiyaṁ! nandē maṇiyārasēṭṭhī kayatthē jāva jammajīviyaphalē jassa ṇaṁ imēyārūvā nandā pōkkhariṇī cāukkōṇā jāva paḍirūvā, jassa ṇaṁ puratthimillē taṁ cēva savvaṁ caüsu vi vaṇasaṇḍēsu jāva rāyagihaviṇiggaō jattha bahujaṇō āsaṇēsu ya sayaṇēsu ya saṇṇisaṇṇō ya santuyaṭṭō ya pēcchamāṇō ya sāhēmāṇō ya suhaṁsuhēṇaṁ viharaï, taṁ dhannē kayatthē kayalakkhaṇē kayapunnē kayā ṇaṁ lōyā! suladdhē māṇussaē jammījiviyaphalē nandassa maṇiyārassa, tatē ṇaṁ rāyagihē siṅghāḍaga-jāva-pahēsu bahujaṇō aṇṇamaṇṇassa ēvamāikkhaï ēvaṁ bhāsaï ēvaṁ pannavēi ēvaṁ parūvēi- dhannē ṇaṁ dēvāṇuppiyā nandē maṇiyārasēṭṭhī sō cēva gamaō jāva suhaṁsuhēṇaṁ viharaï.</s>
	    </p>
	    <p>
	      <s>taē ṇaṁ sē nandē maṇiyārasēṭṭhī bahujaṇassa antiē ēyamaṭṭhaṁ sōccā nisamma haṭṭhatuṭṭhē dhārāhata-kalambagaṁ viva samūsaviyarōmakūvē paraṁ sāyāsōkkhamaṇubhavamāṇē viharaï.</s>
	    </p>
	  </div>
	  <div type="section" n="146">
	    <p>
	      <s>taē ṇaṁ tassa nandassa maṇiyārasēṭṭhissa aṇṇayā kayāi sarīragaṁsi sōlasa rōgāyaṅkā pāubbhūyā taṁ jahā—</s>
	    </p>
	    <lg>
	      <l>sāsē kāsē jarē dāhē kucchisūlē bhagandarē ।</l>
	      <l>arisā ajīraē diṭṭhī- muddhasūlē akāraē ।</l>
	      <l>acchivēyaṇā kaṇṇavēyaṇā kaṇḍū daüdarē kōḍhē ॥</l>
	    </lg>
	  </div>
	  <div type="section" n="147">
	    <p>
	      <s>taē ṇaṁ sē nandē maṇiyārasēṭṭhī sōlasahiṁ rōyāyaṅkēhiṁ abhibhūē samāṇē kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! rāyagihē nayarē siṅghāḍaga-jāva pahēsu mahayā-mahayā saddēṇaṁ ugghōsēmāṇā-ugghōsēmāṇā ēvaṁ vayaha-ēvaṁ khalu dēvāṇuppiyā nandassa maṇiyārassa sarīragaṁsi sōlasa rōyāyaṅkā pāubbhūyā taṁ jahā— sāsē jāva kōḍhē taṁ jō ṇaṁ icchaï dēvāṇuppiyā! vijjō vā vijjaputtō vā jāṇuō vā jāṇuaputtō vā kusalō vā kusalaputtō vā nandassa maṇiyārassa tēsiṁ ca ṇaṁ sōlasaṇhaṁ rōgāyaṅkāṇaṁ ēgamavi rōgāyaṅkaṁ uvāsamittaē tassa ṇaṁ nandē maṇiyārasēṭṭhī viulaṁ atthasampayāṇaṁ dalayaï tti kaṭṭu dōccampi taccampi ghōsaṇaṁ ghōsēha ghōsēttā ēyamāṇattiyaṁ paccappiṇaha, tēvi tahēva paccappiṇanti.</s>
	    </p>
	    <p>
	      <s>taē ṇaṁ rāyagihē nagarē imēyārūvaṁ ghōsaṇaṁ sōccā nisamma bahavē vējjā ya vējjaputtā ya kusalaputtā ya satthakōsahatthagayā ya kōsagapāya hatthagayā ya siliyāhatthagayā ya guliyāhatthagayā ya ōsaha-bhēsajjahatthagayā ya saēhiṁ saēhiṁ gihēhintō nikkhamanti nikkhamittā rāyagihaṁ majjhaṁmajjhēṇaṁ jēṇēva nandassa maṇiyārasēṭṭhissa gihē tēṇēva uvāgacchanti uvāgacchittā nandassa sarīraṁ pāsanti, tēsiṁ rōgāyaṅkāṇaṁ niyāṇaṁ pucchanti, nandassa maṇiyārasēṭṭhiyassa bahuhiṁ uvvalaṇēhiṁ ya uvavaṭṭaṇēhi ya siṇēhapāṇēhi ya vamaṇēhi ya virēyaṇēhi ya sēyaṇēhi ya avadahaṇēhiṁ ya avaṇhāvaṇēhi ya aṇuvāsavaṇāhi ya vattikammēhi ya nirūhēhi ya sirāvēhēhi ya tacchaṇāhi ya pacchaṇāhi ya sirāvatthīhi ya tappaṇāhi ya puḍhavāēhi ya challīhi ya vallīhi ya mūlēhi ya kandēhi ya pattēhi ya pupphēhi ya phalēhi ya bīēhi ya siliyāhi ya guliyāhi ya ōsahēhi ya bhēsajjēhi ya icchanti tēsiṁ sōlasaṇhaṁ rōgāyaṅkāṇaṁ ēgamavi rōgāyaṅkaṁ uvasāmittaē, nō cēva ṇaṁ sañcāēnti uvasāmēttaē.</s>
	    </p>
	    <p>
	      <s>taē ṇaṁ tē bahavē vējjā ya vējjaputtā ya0 jāhē nō sañcāēnti tēsiṁ sōlasaṇhaṁ rōgāyaṅkāṇaṁ ēgamavi rōgāyaṅkaṁ uvasāmittaē tāhē santā tantā jāva paḍigayā.</s>
	    </p>
	    <p>
	      <s>taē ṇaṁ nandē tēhiṁ sōlasēhiṁ rōgāyaṅkēhi abhibhūē samāṇē nandāē pukkhariṇīē mucchiē gaḍhiē giddhē ajjhōvavaṇṇē tirikkhajōṇiēhiṁ nibaddhāuē baddhapaēsiē aṭṭa-duhaṭṭa-vasaṭṭē kālamāsē kālaṁ kiccā nandāē pōkkhariṇīē daddurīē kucchiṁsi daddurattāē uvavaṇṇē.</s>
	    </p>
	    <p>
	      <s>taē ṇaṁ nandē daddurē gabbhāō viṇimukkē samāṇē ummukkabālabhāvē viṇṇāyapariṇayamittē jōvvaṇagamaṇuppattē nandāē pōkkhariṇīē abhiramamāṇē-abhiramamāṇē viharaï, taē ṇaṁ nandāē pōkkhariṇīē bahujaṇō ṇhāyamāṇō ya piyamāṇō ya pāṇiyaṁ ca saṁvahamāṇō ya aṇṇamaṇṇaṁ ēvamāikkhaï ēvaṁ bhāsaï ēvaṁ pannavēi ēvaṁ parūvēi- dhannē ṇaṁ dēvāṇuppiyā! nandē maṇiyārē jassa ṇaṁ imēyārūvā nandā pukkhariṇī-cāukkōṇā jāva paḍirūvā jassa ṇaṁ puratthimillē vanasaṇḍē cittasabhā anēgakhambha0 tahēva cattāri sāhāō jāva jamjīviyaphalē, taē ṇaṁ tassa daddurassa taṁ abhikkhaṇaṁ-abhikkhaṇaṁ bahujaṇassa antiē ēyamaṭṭhaṁ sōccā nisamma imēyārūvē ajjhatthiē cintiē pattiē maṇōgaē saṅkappē samuppajjitthā—</s>
	    </p>
	    <p>
	      <s>kahiṁ mannē maē imēyārūvē saddē nisantapuvvē tti kaṭṭu subhēṇaṁ pariṇāmēṇaṁ jāva jāīsaraṇē samuppaṇṇē, puvvajāiṁ sammaṁ samāgacchaï, taē ṇaṁ tassa daddurassa imēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu ahaṁ ihēva rāyagihē nayarē nandē nāmaṁ maṇiyārē-aḍḍhē, tēṇaṁ kālēṇaṁ tēṇaṁ samaēṇaṁ samaṇē bhagavaṁ mahavīrē samōsaḍhē.</s>
	    </p>
	    <p>
	      <s>taē ṇaṁ maē samaṇassa bhagavaō mahāvīrassa antiē pañcāṇuvvaïē sattasikkhāvaïē-jāva paḍivaṇṇē, taē ṇaṁ ahaṁ aṇṇayā kayāi asāhudaṁsaṇēṇaṁ ya jāva micchatta vippaḍivaṇṇē.</s>
	    </p>
	    <p>
	      <s>taē ṇaṁ ahaṁ aṇṇayā kayāī gimhakālasayaṁsi jāva pōsahaṁ uvasampajjittā ṇaṁ viharāmi, ēvaṁ jahēva cintā āpucchaṇā nandāpukkhariṇī vaṇasaṇḍā sabhāō taṁ cēva savvaṁ jāva nandāē daddurattāē uvavaṇṇē, taṁ ahō ṇaṁ ahaṁ adhaṇṇē apunnē akayapunnē nigganthāō pāvayaṇāō naṭṭhē bhaṭṭhē parivabbhaṭṭhē taṁ sēyaṁ khalu mamaṁ sayamēva puvvapaḍivaṇṇāiṁ pañcāṇuvvayāiṁ uvasampajjittā ṇaṁ viharittaē, ēvaṁ sampēhēi sampēhēttā puvvapaḍivaṇṇāiṁ pañcāṇuvvayāiṁ ārūhēi āruhēttā imēyārūvaṁ abhiggahaṁ abhigiṇhaï- kappaï mē jāvajjīvaṁ chaṭṭhañchaṭṭhēṇaṁ aṇikkhittēṇaṁ tavōkammēṇaṁ appāṇaṁ bhāvēmāṇassa viharittaē, chaṭṭhassa vi ya ṇaṁ pāraṇagaṁsi kappaï mē nandāē pōkkhariṇīē paripērantēsu phāsuēṇaṁ ṇhāṇōdaēṇaṁ ummaddaṇōlōliyāhi ya vittiṁ kappēmāṇassa viharittaē-imēyārūvaṁ abhiggahaṁ abhigēṇhaï, jāvajjīvāē chaṭṭhaṁ-chaṭṭhēṇaṁ jāva viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ ahaṁ gōyamā! guṇasilaē samōsaḍhē, parisā niggayā, taē ṇaṁ nandāē pōkkhariṇīē bahujaṇō ṇhāyamāṇō ya piyamāṇō ya pāṇiyaṁ ca saṁvahamāṇō ya aṇṇamaṇṇaṁ ēvamāikkhaï-jāva samaṇē bhagavaṁ mahāvīrē ihēva guṇasilaē cēiē samōsaḍhē, taṁ gacchāmō ṇaṁ dēvāṇuppiyā samaṇaṁ bhagavaṁ mahāvīraṁ vandāmō jāva pajjuvāsāmō ēyaṁ mē ihabhavē parabhavē ya hiyāē jāva āṇugāmiyattāē bhavissaï, taē ṇaṁ tassa daddurassa bahujaṇassa antiē ēyamaṭṭhaṁ sōccā nisamma0 ayamēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu samaṇē0 taṁ gacchāmi ṇaṁ samaṇaṁ0 vandāmi- ēvaṁ sampahēi sampēhēttā nandāō pōkkhariṇīō saṇiyaṁ-saṇiyaṁ paccuttarēi jēṇēva rāyamaggē tēṇēva uvāgacchaï uvāgacchittā tāē ukkiṭṭhāē0 dadduragaīē vīīvayamāṇē-vīīvayamāṇē jēṇēva mamaṁ antiē tēṇēva pahārēttha gamaṇāē.</s>
	    </p>
	    <p>
	      <s>imaṁ ca ṇaṁ sēṇiē rāyā bhambhasārē ṇhāē kayakōuya0 jāva savvālaṅkāravibhūsiē hatthi-khandhavaragaē sakōrēṇṭamalladāmēṇaṁ chattēṇaṁ0 sēyavaracāmarēhi0 haya-gaya-raha-bhaḍa-caḍagara0 cāuraṅgiṇīē sēṇāē saddhiṁ samparivuḍē mama pāyavandaē havvamāgacchaï.</s>
	    </p>
	    <p>
	      <s>taē ṇaṁ sē daddurē sēṇiyassa raṇṇō ēgēṇaṁ āsakisōraēṇaṁ vāmapāēṇaṁ akkantē samāṇē antanigghāiē kaē yāvi hōtthā, taē ṇaṁ sē daddurē athāmē abalē avīriē apurisakkāraparakkamē adhāra-ṇijjamittikaṭṭu ēgantamavakkamaï0 karayalapariggahiyaṁ0 namōtthu ṇaṁ arahantāṇaṁ jāva siddhigaïnāmadhējjaṁ ṭhāṇaṁ sampattāṇaṁ, namōtthu ṇaṁ samaṇassa bhagavaō mahāvīrassa jāva siddhigaïnāmadhējjaṁ ṭhāṇaṁ sampāviukāmassa puvvimpi ya ṇaṁ maē samaṇassa bhagavaō mahāvīrassa antiē thūlaē pāṇāivāē paccakkhāē jāva thūlaē pariggahē paccakkhāē, taṁ iyāṇiṁ pi tassēva antiē savvaṁ pāṇāivāyaṁ paccakkhāmi jāva savvaṁ pariggahaṁ paccakkhāmi jāvajjīvaṁ savvaṁ asaṇa-pāṇa-khāima-sāimaṁ paccakkhāmi jāvajjīvaṁ jampi ya imaṁ sarīraṁ iṭṭhaṁ kantaṁ jāva mā phusantu ēyampi ya ṇaṁ carimēhiṁ ūsāsēhiṁ vōsirāmi tti kaṭṭu, taē ṇaṁ sē daddurē kālamāsē kālaṁ kiccā jāva sōhammē kappē dadduravaḍiṁsaē vimāṇē uvavāya-sabhāē dadduradēvattāē uvavaṇṇē, ēvaṁ khalu gōyamā! daddurēṇaṁ sā divvā dēviḍḍhī laddhā pattā abhisa-maṇṇāgayā.</s>
	    </p>
	    <p>
	      <s>daddurassa ṇaṁ bhantē! dēvassa kēvaïyaṁ kālaṁ ṭhiī pannattā? gōyamā! cattāri palaviōvamāiṁ ṭhiī pannattā, sē ṇaṁ daddurē dēvē mahāvidēhē vāsē sijjhihii bujjhihii jāva antaṁ karēhii ya.</s>
	    </p>
	    <p>
	      <s>ēvaṁ khalu jambū samaṇēṇaṁ bhagavayā mahāvīrēṇaṁ jāva sampattēṇaṁ tērasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="14">
	  <div type="section" n="148">
	    <p>
	      <s>jaï ṇaṁ bhantē! jāva tērasamassa nāyajjhayaṇassa ayamaṭṭhē pannattē cōddasamassa0 kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ tēyalipuraṁ nāma nayaraṁ pamayavaṇē ujjāṇē kaṇagarahē rāyā, tassa ṇaṁ kaṇagarahassa paümāvaī dēvī, tassa ṇaṁ kaṇagarahassa tēyaliputtē nāmaṁ amaccē sāma daṇḍa-[jāva] viharaï.</s>
	    </p>
	    <p>
	      <s>tattha ṇaṁ tēyalipurē kalādē nāmaṁ mūsiyāradāraē hōtthā-aḍḍhē jāva aparibhūē, tassa ṇaṁ bhaddā nāmaṁ bhāriyā, tassa ṇaṁ kalāyassa bhūsiyāradāragassa dhūyā bhaddāē attayā pōṭṭilā nāmaṁ dāriyā hōtthā-rūvēṇa ya jōvvaṇēṇa ya lāvaṇṇēṇa ya ukkiṭṭhā ukkiṭṭhasarīrā.</s>
	    </p>
	    <p>
	      <s>taē ṇaṁ sā pōṭṭilā dāriyā aṇṇayā kayāi ṇhāyā savvālaṅkāravibhūsiyā cēḍiyā-cakkavālasamparivuḍā uppiṁ pāsāyavaragayā āgasatalagaṁsi kaṇagatindūsaēṇaṁ kīlamāṇī-kīlamāṇī viharaï.</s>
	    </p>
	    <p>
	      <s>imaṁ ca ṇaṁ tēyaliputtē amaccē ṇhāē āsakhandhavaragaē mahayā-bhaḍa-caḍagara-āsavāhaṇiyāē nijjāyamāṇē kalāyassa mūsiyāradāragassa gihassa adūrasāmantēṇaṁ vīīvayaï, taē ṇaṁ sē tēyaliputtē amaccē mūsiyāradāragassa gihassa adūrasāmantēṇaṁ vīīvayamāṇē vīīvayamāṇē pōṭṭilaṁ dāriyaṁ uppiṁ āgāsatalagaṁsi kaṇaga-tindūsaēṇaṁ kīlamāṇiṁ pāsaï pāsittā pōṭṭilāē dāriyāē rūvē ya jōvvaṇē ya lāvaṇṇē ya ajjhōvavaṇṇē kōḍumbiyapurisē saddāvēi saddāvēttā ēvaṁ vayāsī — ēsa ṇaṁ dēvāṇuppiyā! kassa dāriyā kiṁ nāmadhējjā vā? taē ṇaṁ kōḍumbiyapurisā tēyaliputtaṁ ēvaṁ vayāsī—</s>
	    </p>
	    <p>
	      <s>ēsa ṇaṁ sāmī! kalāyassa mūsiyāradārayassa dhūyā bhaddāē attayā pōṭṭilā nāmaṁ dāriyā-rūvēṇa ya  jāva sarīrā, taē ṇaṁ sē tēyaliputtē āsavāhaṇiyāō paḍiṇiyattē samāṇē abbhintaraṭhāṇijjē purisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! kalāyassa mūsiyāradārayassa dhūyaṁ bhaddāē attayaṁ pōṭṭilaṁ dāriyaṁ mama bhāriyattāē varēha, taē ṇaṁ tē abbhintaraṭhāṇijjā purisā tēyaliṇā ēvaṁ vuttā samāṇā haṭṭhatuṭṭhā karayala0 tahatti0 jēṇēva kalāyassa mūsiyāradārayassa gihē tēṇēva uvāgayā.</s>
	    </p>
	    <p>
	      <s>taē ṇaṁ sē kalāē mūsiyāradāraē purisē ējjamāṇē pāsaï pāsittā haṭṭhatuṭṭhē āsāṇāō abbhuṭṭhēi abbhuṭṭhēttā sattaṭṭhapayāiṁ anugacchaï anugacchittā āsaṇēṇaṁ uvaṇimantēi uvaṇimantēttā āsatthē vīsatthē suhāsaṇavaragaē ēvaṁ vayāsī — sandisantu ṇaṁ dēvāṇuppiyā! kimāgamaṇapaōyaṇaṁ? taē ṇaṁ tē abbhintaraṭhāṇijjā purisā kalāyaṁ mūsirāyadārayaṁ ēvaṁ vayāsī — amhē ṇaṁ dēvāṇuppiyā! tava dhūyaṁ bhaddāē attayaṁ pōṭṭilaṁ dāriyaṁ tēyaliputtassa bhāriyattāē varēmō, taṁ jaï ṇaṁ jāṇasi dēvāṇuppiyā! juttaṁ vā pattaṁ vā salāhaṇijjaṁ vā sarisō vā sañjōgō vā dijjaü ṇaṁ pōṭṭilā dāriyā tēyaliputtassa, tō bhaṇa dēvāṇuppiyā! kiṁ dalāmō suṅkaṁ? </s>
	    </p>
	    <p>
	      <s>taē ṇaṁ kalāē mūsiyāradāraē tē abbhintaraṭhāṇijjē purisē ēvaṁ vayāsī — ēsa cēva ṇaṁ dēvāṇuppiyā! mama suṅkē jaṇṇaṁ tēyaliputtē mama dāriyānimittēṇaṁ anuggahaṁ karēi, tē abbhintaraṭhāṇijjē purisē vipulēṇaṁ asaṇapāṇa-khāima-sāimēṇaṁ puppha-vattha-gandha-mallālaṅkārēṇaṁ sakkārēi sammāṇēi sakkārēttā sammāṇēttā paḍivisajjaï, taē ṇaṁ tē abbhintaraṭhāṇijjā purisā kalāyassa mūsiyāra-dārayassa gihāō paḍiniyatanti jēṇēva tēyaliputtē amaccē tēṇēva uvāgacchanti uvāgacchittā tēyaliputtaṁ amaccaṁ ēyamaṭṭhaṁ nivēinti.</s>
	    </p>
	    <p>
	      <s>taē ṇaṁ kalāē mūsiyāradāraē aṇṇayā kayāiṁ sōhaṇaṁsi tihi-karaṇa-nakkhatta-muhuttaṁsi pōṭṭilaṁ dāriyaṁ ṇhāyaṁ savvālaṅkāravibhūsiyaṁ sīyaṁ duruhēttā mitta-nāi-jāva samparivuḍē sāō gihāō paḍi-nikkhamaï paḍinikkhamittā savviḍḍhīē tēyalipuraṁ nayaraṁ majjhaṁmajjhēṇaṁ jēṇēva tēyalissa gihē tēṇēva uvā-gacchaï pōṭṭilaṁ dāriyaṁ tēyaliputtassa sayamēva bhāriyattāē dalayaï, taē ṇaṁ tēyaliputtē pōṭṭilaṁ dāriyaṁ bhāriyattāē uvaṇīyaṁ pāsaï pāsittā haṭṭhatuṭṭhē pōṭṭilāē saddhiṁ paṭṭayaṁ duruhaï duruhittā sēyāpīēhiṁ kalasēhiṁ appāṇaṁ majjāvēi majjāvēttā aggihōmaṁ karēi karēttā pāṇiggahaṇaṁ karēi karēttā pōṭṭilāē bhāriyāē mitta-nāi-jāva-pariyaṇaṁ viulēṇaṁ asaṇapāṇa-khāima-sāimēṇaṁ puppha vattha-jāva paḍivisajjēi taē ṇaṁ sē tēyaliputtē pōṭṭilāē bhāriyāē anurattē avirattē urālāi jāva viharaï.</s>
	    </p>
	  </div>
	  <div type="section" n="149">
	    <p>
	      <s>taē ṇaṁ sē kaṇagarahē rāyā rajjē ya raṭṭhē ya balē ya vāhaṇē ya kōsē ya kōṭṭhāgārē ya purē ya antēurē ya mucchiē gaḍhiē giddhē ajjhōvavaṇṇē jāē jāē puttē viyaṅgēi, appēgaïyāṇaṁ hatthaṅguliyāō chindaï appēgaïyāṇaṁ hatthaṅguṭṭhaē chindaï ēvaṁ pāyaṅguliyāō, pāyaṅguṭṭhaē, nāsāpuḍāiṁ phālēi, aṅgōvaṅgāiṁ viyattēi, taē ṇaṁ tīsē paümāvaīē dēvīē aṇṇayā kayāi puvvarattāvarattakālasamayaṁsi ayamēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu kaṇagarahē rāyā rajjē ya jāva puttē viyaṅgēi-jāva aṅgamaṅgāiṁ viyattēiṁ, taṁ jaï ṇaṁ ahaṁ dārayaṁ payāyāmi sēyaṁ khalu mamaṁ taṁ dāragaṁ kaṇagarahassa rahassiyayaṁ cēva sārakkhamāṇīē saṅgōvēmāṇīē viharittaē tti kaṭṭu ēvaṁ sampēhēi sampēhēttā tēyaliputtaṁ amaccaṁ saddāvēi saddāvēttā ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā kaṇagarahē rāyā rajjē ya jāva viyattēi, taṁ jaï ṇaṁ ahaṁ dēvāṇuppiyā! dāragaṁ payāyāmi taē ṇaṁ tumaṁ kaṇagarahassa rahassiyaṁ cēva anupuvvēṇaṁ sārakkhamāṇē saṅgōvēmāṇē saṁvaḍḍhēhi.</s>
	    </p>
	    <p>
	      <s>taē ṇaṁ sē dāraē ummukkabālabhāvē0 jōvvaṇagamaṇuppattē tava ya mama ya bhikkhābhāyaṇē bhavissaï, taē ṇaṁ sē tēyaliputtē amaccē paümāvaīē dēvīē ēyamaṭṭhaṁ paḍisuṇēi paḍisuṇēttā paḍigaē, taē ṇaṁ paümāvaī dēvī pōṭṭilā ya amaccī samamēva gabbhaṁ gēṇhanti samamēva parivahanti tē ṇaṁ sā paümāvaī dēvī navaṇhaṁ māsāṇaṁ bahupaḍipuṇṇāṇaṁ jāva piyadaṁsaṇaṁ surūvaṁ dāragaṁ payāyā, jaṁ rayaṇiṁ ca ṇaṁ paümāvaī dēvī dārayaṁ payāyā taṁ rayaṇiṁ ca ṇaṁ pōṭṭilā vi amaccī navaṇhaṁ māsāṇaṁ viṇihāyamāvannaṁ dāriyaṁ payāyā.</s>
	    </p>
	    <p>
	      <s>taē ṇaṁ sā paümāvaī dēvī ammadhāiṁ saddāvēi saddāvēttā ēvaṁ vayāsī — gacchaha ṇaṁ tumaṁ ammō! tēyaliputtaṁ rahassiyayaṁ cēva saddāvēhi, taē ṇaṁ sā ammadhāiṁ tahatti paḍisuṇēi paḍisuṇēttā antēurassa avaddārēṇaṁ niggacchaï niggacchittā jēṇēva tēyalissa gihē jēṇēva tēyaliputtē tēṇēva uvāgacchaï uvāgacchittā karayala jāva ēvaṁ vayāsī — ēvaṁ khalu dēvāṇuppiyā paümāvaī dēvī saddāvēi.</s>
	    </p>
	    <p>
	      <s>taē ṇaṁ tēyaliputtē ammadhāīē antiē ēyamaṭṭhaṁ sōccā haṭṭatuṭṭhē ammadhāīē saddhiṁ sāō gihāō niggacchaï niggacchittā antēurassa avaddāraēṇaṁ rahassiyayaṁ cēva anuppavisaï anuppavisittā jēṇēva paümāvaī dēvī tēṇēva uvāgacchaï uvāgacchittā karayala0 jāva ēvaṁ vayāsī — sandisantu ṇaṁ dēvāṇuppiyā! jaṁ maē kāyavvaṁ? taē ṇaṁ paümāvaī dēvī tēyaliputtaṁ ēvaṁ vayāsī — ēvaṁ khalu kaṇagarahē rāyā jāva puttē viyaṅgēi, ahaṁ ca ṇaṁ dēvāṇuppiyā! dāragaṁ payāyā taṁ tumaṁ ṇaṁ dēvāṇuppiyā! ēyaṁ dāragaṁ gēṇhāhi jāva tava mama ya bhikkhābhāyaṇē bhavissaï tti kaṭṭu tēyaliputtassa hatthē dalayaï.</s>
	    </p>
	    <p>
	      <s>taē ṇaṁ tēyaliputtē paümāvaīē hatthāō dāragaṁ gēṇhaï uttarijjēṇaṁ pihēi antēurassa rahassiyaya avadārēṇaṁ niggacchaï niggacchittā jēṇēva saē gihē jēṇēva pōṭṭilā bhāriyā tēṇēva uvāgacchaï uvāgacchittā pōṭṭilaṁ ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā kaṇagarahē rāyā rajjē ya jāva puttē viyaṅgēi ayaṁ ca ṇaṁ dāraē kaṇagarahassa puttē paümāvaīē attaē tē ṇaṁ tumaṁ dēvāṇuppiē! imaṁ dāragaṁ kaṇagarahassa rahassiyaṁ cēva anupuvvēṇaṁ sārakkhāhi ya saṅgōvēhi ya saṁvaḍḍhēhi ya taē ṇaṁ ēsa dāraē ummukkabālabhāvē tava ya mama ya paümāvaīē ya āhārē bhavissaï tti kaṭṭu pōṭṭilāē pāsē nikkhivaï nikkhivittā pōṭṭilāō pāsāō  taṁ viṇihāya-māvaṇṇiyaṁ dāriyaṁ gēṇhaï gēṇhittā uttarijjēṇaṁ pihēi pihēttā antēurassa avaddārēṇaṁ anuppavisaï anuppavisittā jēṇēva paümāvaī dēvī tēṇēva uvāgacchaï uvāgacchittā paümāvaīē dēvīē pāsē ṭhāvēi jāva paḍiniggaē.</s>
	    </p>
	    <p>
	      <s>taē ṇaṁ tīsē paümāvaīē dēvīē aṅgapaḍiyāriyāō paümāvaïṁ dēviṁ viṇihāyamāvaṇṇiyaṁ ca dāriyaṁ payāyaṁ pāsanti pāsittā jēṇēva kaṇagarahē rāyā tēṇēva uvāgacchanti uvāgacchittā karayala0 ēvaṁ vayāsī — ēvaṁ khalu sāmī! paümāvaī dēvī maēlliyaṁ dāriyaṁ payāyā, taē ṇaṁ kaṇagarahē rāyā tīsē maēlliyāē dāriyāē nīharaṇaṁ karēi bahūiṁ lōgiyāiṁ mayakiccāiṁ karēi karēttā kālēṇaṁ vigasōē jāē.</s>
	    </p>
	    <p>
	      <s>taē ṇaṁ sē tēyaliputtē kallaṁ kōḍumbiyapurisē saddāvēi saddāvēttā ēvaṁ vayāsī — khippāmēva cāragasōhaṇaṁ jāva ṭhiipaḍiyaṁ0 jamhā ṇaṁ amhaṁ ēsa dāraē kaṇagarahassa rajjē jāē taṁ hōu ṇaṁ dāraē nāmēṇaṁ kaṇagajjhaē jāva bhōgasamatthē jāē.</s>
	    </p>
	  </div>
	  <div type="section" n="150">
	    <p>
	      <s>taē ṇaṁ sā pōṭṭilā aṇṇayā kayāi tēyaliputtassa aṇiṭṭhā aṅkatā appiyā amaṇuṇṇā amaṇāmā jāyā yāvi hōtthā- nēcchaï ṇaṁ tēyaliputtē pōṭṭilāē nāmagōyamavi savaṇayāē, kiṁ puṇa daṁsaṇaṁ vā paribhōgaṁ vā? taē ṇaṁ tīsē pōṭṭilāē aṇṇayā kayāi puvvarattāvarattakālasamayaṁsi imēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu ahaṁ tēyalissa puvviṁ iṭṭhā kantā piyā maṇuṇṇā maṇāmā āsi iyāṇiṁ aṇiṭṭhā0 jāyā, nēcchaï ya tēyaliputtē mama nāmaṁ jāva paribhōgaṁ vā ti kaṭṭu ōhayamaṇasaṅkappā jāva jhiyāyaï.</s>
	    </p>
	    <p>
	      <s>taē ṇaṁ tēyaliputtē pōṭṭilaṁ ōhayamaṇasaṅkappaṁ jāva jhiyāyamāṇiṁ pāsaï pāsittā ēvaṁ vayāsī — mā ṇaṁ tumaṁ dēvāṇuppiē! ōhayamaṇa-saṅkappā jāva jhiyāhi tumaṁ ṇaṁ mama mahāṇasaṁsi vipulaṁ asaṇa-pāṇa-khāima-sāimaṁ uvakkhaḍāvēhi uvakkhaḍāvēttā bahūṇaṁ-samaṇa-māhaṇa-jāva vaṇīmagāṇaṁ dēyamāṇī ya davāvēmāṇī ya viharāhi, taē ṇaṁ sā pōṭṭilā tēyaliputtēṇaṁ amaccēṇaṁ ēvaṁ vuttā samāṇī haṭṭhā tēyaliputtassa ēyamaṭṭhaṁ paḍisuṇēi paḍisuṇēttā kallākalliṁ mahāṇasaṁsi vipulaṁ asaṇaṁ jāva davāvēmāṇī ya viharaï.</s>
	    </p>
	  </div>
	  <div type="section" n="151">
	    <p>
	      <s>tēṇaṁ kālēṇaṁ tēṇaṁ samaēṇaṁ suvvayāō nāmaṁ ajjāō iriyāsamiyāō jāva guttabambha-cāriṇīō bahussuyāō bahuparivārāō puvvāṇupuvviṁ caramāṇīō jēṇāmēva tēyalipurē nayarē tēṇēva uvāgacchanti uvāgacchittā ahāpaḍirūvaṁ ōggahaṁ ōgiṇhanti ōgiṇhittā sañjamēṇaṁ tavasā appāṇaṁ bhāvēmāṇīō viharanti taē ṇaṁ tāsiṁ suvvayāṇaṁ ajjāṇaṁ ēgē saṅghāḍaē paḍhamāē pōrisīē sajjhāyaṁ karēi jāva aḍamāṇīō tēyalissa gihaṁ anupaviṭṭhāō.</s>
	    </p>
	    <p>
	      <s>taē ṇaṁ sā pōṭṭilā tāō ajjāō ējjamāṇīō pāsaï pāsittā haṭṭhatuṭṭhā āsaṇāō abbhuṭṭhēi vandaï namaṁsaï vandittā namaṁsittā vipulēṇaṁ asaṇa-pāṇa-khāima-sāimēṇaṁ paḍilābhēi paḍilābhēttā ēvaṁ vayāsī — ēvaṁ khalu ahaṁ ajjāō! tēyaliputtassa puvviṁ iṭṭhā kantā piyā maṇuṇṇā maṇāmā āsi iyāṇiṁ aṇiṭṭhā jāva daṁsaṇaṁ vā paribhōgaṁ vā0, taṁ tubbhē ṇaṁ ajjāō bahunāyāō bahusikkhiyāō bahupaḍhiyāō bahūṇi gāmāgara-jāva āhiṇḍaha bahūṇaṁ rāīsara-jāva gihāiṁ anupavisaha taṁ atthiyāiṁ ajjāō! kēi kahiñci cuṇṇajōē vā mantajōgē vā kammaṇajōē vā kammajōē vā hiyaüṭṭāvaṇē vā kāuṭṭāvaṇē vā ābhiōgiē vā vasīkaraṇē vā kōuyakammē vā bhūikammē vā mūlē vā kandē vā challī vallī siliyā va guliyā vā ōsahē vā bhēsajjē vā uvaladdhapuvvē jēṇāhaṁ tēyaliputtassa puṇaravi iṭṭhā kantā piyā maṇuṇṇā maṇāmā bhavējjāmi.</s>
	    </p>
	    <p>
	      <s>taē ṇaṁ tāō ajjāō pōṭṭilāē ēvaṁ vuttāō samāṇīō dōvi kaṇṇē ṭhaēnti ṭhavēttā pōṭṭilaṁ ēvaṁ vayāsī — amhē ṇaṁ dēvāṇuppiyā! samaṇīō nigganthīō jāva guttabambhacāriṇīō nō khalu kappaï amhaṁ ēyappagāraṁ kaṇṇēhiṁ vi nisāmittaē, kimaṅga puṇa uvadaṁsittaē vā āyarittaē vā? amhē ṇaṁ tava dēvāṇuppiē! vicittaṁ kēvalipannattaṁ dhammaṁ parikahijjāmō, taē ṇaṁ sā pōṭṭilā tāō ajjāō ēvaṁ vayāsī — icchāmi ṇaṁ ajjāō tubbhaṁ antiē kēvalipannattaṁ dhammaṁ nisāmittaē, taē ṇaṁ tāō ajjāō pōṭṭilāē vicittaṁ kēvalipannattaṁ dhammaṁ parikahēnti, taē ṇaṁ sā pōṭṭilā dhammaṁ sōccā nisammaṁ haṭṭhā ēvaṁ vayāsī—</s>
	    </p>
	    <p>
	      <s>saddahāmi ṇaṁ ajjāō! nigganthaṁ pāvayaṇaṁ jāva sē jahēyaṁ tubbhē vayaha, icchāmi ṇaṁ ahaṁ tubbhaṁ antiē pañcāṇuvvaïyaṁ jāva dhammaṁ paḍivajjittaē, ahāsuhaṁ.</s>
	    </p>
	    <p>
	      <s>taē ṇaṁ sā pōṭṭilā tāsiṁ ajjāṇaṁ antiē pañcāṇuvvaïyaṁ jāva gihidhammaṁ paḍivajjaï, tāō ajjāō vandaï namaṁsaï vandittā namaṁsittā paḍivisajjēi, taē ṇaṁ sā pōṭṭilā samaṇōvāsiyā jāyā jāva paḍilābhēmāṇī viharaï.</s>
	    </p>
	  </div>
	  <div type="section" n="152">
	    <p>
	      <s>taē ṇaṁ tīsē pōṭṭilāē aṇṇayā kayāi puvvarattāvarattakālasamayaṁsi0 kuḍumbajāgariyaṁ0 ayamēyārūvē ajjhatthiē0 ēvaṁ khalu ahaṁ tēyaliputtassa puvviṁ iṭṭhā kantā piyā maṇuṇṇā maṇāmā āsi iyāṇiṁ aṇiṭṭhā0 jāva paribhōgaṁ vā taṁ sēyaṁ khalu mamaṁ suvvayāṇaṁ ajjāṇaṁ antiē pavvaïttaē, ēvaṁ sēpēhēi sampēhēttā kallaṁ pāuppabhāyāē0 jēṇēva tēyaliputtē tēṇēva uvāgacchaï uvāgacchittā karayala pariggahiyaṁ0 ēvaṁ vayāsī — ēvaṁ khalu dēvāṇuppiyā! maē suvvayāṇaṁ ajjāṇaṁ antiē dhammē nisantē jāva abbhaṇuṇṇāyā pavvaïttaē.</s>
	    </p>
	    <p>
	      <s>taē ṇaṁ tēyaliputtē pōṭṭilaṁ ēvaṁ vayāsī — ēvaṁ khalu tumaṁ dēvāṇuppiē! muṇḍā pavvaïyā samāṇī kālamāsē kālaṁ kiccā aṇṇayarēsu dēvalōēsu dēvattāē uvavajjihisi, taṁ jaï ṇaṁ tumaṁ dēvāṇuppiē! mamaṁ tāō dēvalōgāō āgammaṁ kēvalipannattē dhammē bōhēhi tō 'haṁ visajjēmi, aha ṇaṁ tumaṁ mamaṁ na sambōhēsi tō tē na visajjēmi.</s>
	    </p>
	    <p>
	      <s>taē ṇaṁ sā pōṭṭilā tēyaliputtassa ēyamaṭṭhaṁ paḍisuṇēi, taē ṇaṁ tēyaliputtē viulaṁ asaṇaṁ pāṇaṁ khāimaṁ sāimaṁ uvakkhaḍāvēi uvakkhaḍāvēttā mitta-nāi jāva āmantēi jāva sakkārēi sammāṇēi sakkārēttā sammāṇēttā pōṭṭilaṁ ṇhāyaṁ jāva purisasahassavāhiṇīyaṁ sīyaṁ duruhittā mitta-nāi-jāva samparivuḍē savviḍḍhīē jāva ravēṇaṁ tēyalipuraṁ majjhaṁmajjhēṇaṁ jēṇēva suvvayāṇaṁ uvassaē tēṇēva uvāgacchaï uvāgacchittā sīyāō paccōruhaï paccōruhittā pōṭṭilaṁ puraō kaṭṭu jēṇēva suvvayā tēṇēva uvāgacchaï uvāgacchittā vandaï namaṁsaï vandittā namaṁsittā ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā! mama pōṭṭilā bhāriyā iṭṭhā kantā piyā maṇuṇṇā maṇāmā ēsa ṇaṁ saṁsārabhaüvviggā jāva pavvaïttaē paḍicchantu ṇaṁ dēvāṇuppiyā! sissiṇibhikkhaṁ dalayāmi, ahāsuhaṁ mā paḍibandhaṁ karēhi, taē ṇaṁ sā pōṭṭilā suvvayāhiṁ ajjāhiṁ ēvaṁ vuttā samāṇī haṭṭha0 uttarapuratthimaṁ0 sayamēva ābhāraṇa-mallālaṅkāraṁ ōmuyaï ōmuittā sayamēva pañcamuṭṭhiyaṁ lōyaṁ karēi, jēṇēva suvvayāō ajjāō tēṇēva uvāgacchaï vandaï namaṁsaï vadittā namaṁsittā ēvaṁ vayāsī—</s>
	    </p>
	    <p>
	      <s>ālittē ṇaṁ ajjā lōē ēvaṁ jahā dēvāṇandā jāva ēkkārasa aṅgāiṁ ahijjaï bahūṇi vāsāṇi sāmaṇṇapariyāgaṁ pāuṇaï pāuṇittā māsiyāē saṁlēhaṇāē attāṇaṁ jhōsēttā saṭṭhiṁ bhattāiṁ aṇasaṇēṇaṁ chēēttā ālōiya-paḍikkantā samāhiṁ pattā kālamāsē kālaṁ kiccā aṇṇayarēsu dēvalōēsu dēvattāē uvavaṇṇā.</s>
	    </p>
	  </div>
	  <div type="section" n="153">
	    <p>
	      <s>taē ṇaṁ sē kaṇagarahē rāyā aṇṇayā kayāī kāladhammuṇā sañjuttē yāvi hōtthā, taē ṇaṁ tē rāīsara jāva nīharaṇaṁ karēnti karēttā aṇṇamaṇṇaṁ ēvaṁ vayāsī — ēvaṁ khalu dēvāṇuppiyā kaṇagarahē rāyā rajjē ya jāva mucchiē puttē viyaṅgitthā, amhē ṇaṁ dēvāṇuppiyā! rāyāhīṇā rāyāhiṭṭhiyā rāyāhīṇakajjā ayaṁ ca ṇaṁ tēyalī amaccē kaṇagarahassa raṇṇō savvaṭṭhāṇēsu savvabhūmiyāsu laddhapaccaē dinnaviyārē savvakajja-vaṭṭāvaē yāvi hōtthā, taṁ sēyaṁ khalu amhaṁ tēyaliputtaṁ amaccaṁ kumāraṁ jāittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā jēṇēva tēyaliputtē amaccē tēṇēva uvāgacchanti uvāgacchittā tēyaliputtaṁ ēvaṁ vayāsī—</s>
	    </p>
	    <p>
	      <s>ēvaṁ khalu dēvāṇuppiyā kaṇagarahē rāyā rajjē ya raṭṭhē ya jāva mucchiē puttē viyaṅgitthā, amhē ṇaṁ dēvāṇuppiyā! rāyāhīṇā jāva rāyahīṇakajjā, tumaṁ ca ṇaṁ dēvāṇuppiyā! kaṇagarahassa raṇṇō savvaṭhāṇēsu jāva rajjudhurācintaē hōtthā, taṁ jaï ṇaṁ dēvāṇuppiyā! atthi kēi kumārē rāyalakkhaṇa-sampannē abhisēyārihē taṇṇaṁ tumaṁ amhaṁ dalāhi jaṇṇaṁ amhē mahayā-mahayā rāyābhisēēṇaṁ abhisiñcāmō.</s>
	    </p>
	    <p>
	      <s>taē ṇaṁ tēyaliputtē tēsiṁ īsarapabhiīṇaṁ ēyamaṭṭhaṁ paḍisuṇēi paḍisuṇēttā kaṇagajjhayaṁ kumāraṁ ṇhāyaṁ jāva sassirīyaṁ karēi karēttā tēsiṁ īsarapabhiīṇaṁ uvaṇēi uvaṇēttā ēvaṁ vayāsī — ēsa ṇaṁ dēvāṇuppiyā! kaṇagarahassa raṇṇō puttē paümāvaīē dēvīē attaē kaṇagajjhaē nāmaṁ kumārē abhisēyārihē rāyalakkhaṇasampannē maē kaṇagarahassa raṇṇē rahassiyayaṁ saṁvaḍḍhiē, ēyaṁ ṇaṁ tubbhē mahayā-mahayā rāyābhisēēṇaṁ abhisiñcaha, savvaṁ ca tēsiṁ uṭṭhāṇapariyāvaṇiyaṁ parikahēi.</s>
	    </p>
	    <p>
	      <s>taē ṇaṁ tē īsarapabhiiō kaṇagajjhayaṁ kumāraṁ mahayā-mahayā abhisiñcanti.</s>
	      <s>tēṇaṁ sē kaṇagajjhaē kumārē rāyā jāē-mahayāhimavanta-mahanta-malaya0 vaṇṇaō jāva rajjaṁ pasāsēmāṇē viharaï.</s>
	      <s>taē ṇaṁ sā paümāvaī dēvī kaṇagajjhayaṁ rāyaṁ saddāvēi saddāvēttā ēvaṁ vayāsī — ēsa ṇaṁ puttā! tava rajjē jāva antēurē ya0 tumaṁ ca tēyaliputtassa amaccassa pabhāvēṇaṁ, taṁ tumaṁ ṇaṁ tēyaliputtaṁ amaccaṁ āḍhāhi parijāṇāhi sakkārēhi sammāṇēhiṁ intaṁ abbhuṭṭhēhi ṭhiyaṁ pajjuvāsēhiṁ vaccantaṁ paḍisaṁsāhēhi addhāsaṇēṇaṁ uvanimantēhi bhōgaṁ ca sē anuvaḍḍhēi, taē ṇaṁ sē kaṇagajjhaē paümāvaīē tahatti vayaṇaṁ paḍisuṇēi jāva bhōgaṁ ca sē anuvaḍḍhēi.</s>
	    </p>
	  </div>
	  <div type="section" n="154">
	    <p>
	      <s>taē ṇaṁ sē pōṭṭilē dēvē tēyaliputtaṁ abhikkhaṇaṁ-abhikkhaṇaṁ kēvalipannattē dhammē sambōhēi, nō cēva ṇaṁ sē tēyaliputtē sambujjhaï, taē ṇaṁ tassa pōṭṭiladēvassa imēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu kaṇagajjhaē rāyā tēyaliputtaṁ āḍhāi jāva bhōgaṁ ca sē saṁvaḍḍhēi, taē ṇaṁ sē tēyaliputtē abhikkhaṇaṁ-abhikkhaṇaṁ sambōhijjamāṇē vi dhammē nō sambujjhaï taṁ sēyaṁ khalu mamaṁ kaṇagajjhaïṁ tēyaliputtāō vippariṇāmittaē tti kaṭṭu ēvaṁ sampēhēi sampēhēttā kaṇagajjhayaṁ tēyaliputtāō vippariṇāmēi.</s>
	    </p>
	    <p>
	      <s>taē ṇaṁ tēyaliputtē ṇhāē jāva pāyacchittē āsakhandha-varagaē bahūhiṁ purisēhiṁ saddhiṁ samparivuḍē sāō gihāō niggacchaï niggacchittā jēṇēva kaṇagajjhaē rāyā tēṇēva pahārēttha gamaṇāē, taē ṇaṁ tēyaliputtaṁ amaccaṁ jē jahā bahavē rāīsara-talavara jāva pabhiyāō pāsanti tē tahēva āḍhāyanti pariyāṇanti abbhuṭṭhēnti añjalipaggahaṁ karēnti iṭṭhāhiṁ kantāhiṁ jāva vaggūhiṁ ālavēmāṇā ya saṁlavēmāṇā ya puraō ya piṭṭhaō ya pāsaō ya maggatō ya samaṇugacchanti.</s>
	    </p>
	    <p>
	      <s>taē ṇaṁ sē tēyaliputtē jēṇēva kaṇagajjhaē tēṇēva uvāgacchaï, taē ṇaṁ sē kaṇagajjaē tēyaliputtaṁ ējjamāṇaṁ pāsaï pāsittā nō āḍhāi nō pariyāṇāi nō abbhuṭṭhēi aṇāḍhāyamāṇē apariyāṇamāṇē aṇabbhuṭṭhēmāṇē parammuhē sañciṭṭhaï, taē ṇaṁ sē tēyaliputtē amaccē kaṇagajjhayassa raṇṇō añjaliṁ karēi taō ya ṇaṁ sē kaṇagajjhaē rāyā aṇāḍhāyamāṇē apariyāṇamāṇē aṇabbhuṭṭhēmāṇē tusiṇīē parammuhē sañciṭṭhaï.</s>
	    </p>
	    <p>
	      <s>taē ṇaṁ tēyaliputtē kaṇagajjhayaṁ rāyaṁ vippariṇayaṁ jāṇittā bhīē jāva sañjāyabhaē ēvaṁ vayāsī — ruṭṭhē ṇaṁ mama kaṇagajjhaē rāyā, hīṇē ṇaṁ mama kaṇagajjaē rāyā, avajjhāē ṇaṁ mama kaṇagajjhaē rāyā, taṁ na najjaï ṇaṁ mama kēṇaï ku-mārēṇaṁ mārēhii tti kaṭṭu bhīē tatthē jāva saṇiyaṁ-saṇiyaṁ paccōsakkaï paccōsakkittā tamēva āsakhandhaṁ durūhaï durūhittā tēyalipuraṁ majjhaṁmajjhēṇaṁ jēṇēva saē gihē tēṇēva pahārēttha gamaṇāē.</s>
	    </p>
	    <p>
	      <s>taē ṇaṁ tēyaliputtaṁ jē jahā īsara jāva satthavāhapabhiyaō pāsanti tē tahā nō āḍhāyanti nō pariyāṇanti nō abbhuṭṭhēnti nō añjalipaggahaṁ karēnti iṭṭhāiṁ jāva vaggūhiṁ nō ālavanti nō saṁlavanti nō puraō ya piṭṭhaō ya pāsaō ya samaṇugacchanti.</s>
	    </p>
	    <p>
	      <s>taē ṇaṁ tēyaliputtē amaccē jēṇēva saē gihē tēṇēva uvāgaē, jā vi ya sē tattha bāhiriyā parisā bhavaï taṁ jahā— dāsē i vā pēsē i vā bhāillaē i vā sā vi ya ṇaṁ nō āḍhāi nō pariyāṇāi nō abbhuṭṭhēi, jā vi ya sē abbhintariyā parisā bhavaï taṁ jahā— piyā i vā māyā i vā jāva suṇhā i vā sā vi ya ṇaṁ nō āḍhāi nō pariyāṇāi nō abbhuṭṭhēi taē ṇaṁ sē tēyaliputtē jēṇēva vāsagharē jēṇēva sayaṇijjē tēṇēva uvāgacchaï uvāgacchittā sayaṇijjaṁsi nisīyaï nisīittā ēvaṁ vayāsī — </s>
	    </p>
	    <p>
	      <s>ēvaṁ khalu ahaṁ sayāō gihāō niggacchāmi taṁ cēva jāva abbhintariyā parisā nō āḍhāi nō pariyāṇāi nō abbhuṭṭhēi taṁ sēyaṁ khalu mama appāṇaṁ jīviyāō vavarōvittaē tti kaṭṭu ēvaṁ sampēhēi sampēhattā tālaüḍaṁ visaṁ āsagaṁsi pakkhivaï sē ya visē nō kamaï, taē ṇaṁ sē tēyaliputtē amaccē nīluppala jāva asiṁ khandhaṁsi ōharaï, tattha vi ya sē dhārā ōpallā, taē ṇaṁ sē tēyaliputtē jēṇēva asōgavaṇiyā tēṇēva uvā-gacchaï uvāgacchittā pāsagaṁ gīvāē bandhaï bandhitā rūkkhaṁ duruhaï durihittā pāsagaṁ rukkhē bandhaï bandhittā appāṇaṁ muyaï tattha vi ya sē rajjū chinnā, tatē ṇaṁ sē tētaliputtē mahatimahālayaṁ silaṁ gīvāē bandhati bandhittā atthāhamatāramapōrisiyaṁsi udagaṁsi appāṇaṁ muyati, tatthavi sē thāhē jātē, tatē ṇaṁ sē tētali0 sukkaṁsi taṇakūḍaṁsi agaṇikāyaṁ pakkhivati pakkhivittā appāṇaṁ muyati tatthavi ya sē agaṇikāē vijjhāē.</s>
	    </p>
	    <p>
	      <s>taē ṇaṁ sē tēyaliputtē ēvaṁ vayāsī — saddhēyaṁ khalu bhō samaṇā vayanti, saddhēyaṁ khalu bhō māhaṇā vayanti, saddhēyaṁ khalu bhō samaṇa-māhaṇā vayanti ahaṁ ēgō asaddhēyaṁ vayāmi ēvaṁ khalu-ahaṁ saha puttēhiṁ aputtē kō mēdaṁ saddahissaï? saha mittēhiṁ amittē kō mēdaṁ saddahissaï? ēvaṁ atthēṇaṁ dārēṇaṁ dāsēhiṁ pēsēhi parijaṇēṇaṁ.</s>
	    </p>
	    <p>
	      <s>ēvaṁ khalu tēyaliputtēṇaṁ amaccēṇaṁ kaṇagajjhaēṇaṁ raṇṇā avajjhāēṇaṁ samāṇēṇaṁ tāyapuḍagē visē āsagaṁsi pakkhittē sē vi ya nō kamaï kō mēyaṁ saddahissaï? tēyaliputtēṇaṁ nīluppala jāva khandhaṁsi ōhariē tattha vi ya sē dhārā ōpallā kō mēyaṁ saddahissaï? tēyaliputtēṇaṁ pāsagaṁ gīvāē bandhittā jāva rajjū chinnā kō mēyaṁ saddahissaï? tēyaliputtēṇaṁ mahāsilaya jāva bandhittā atthāha jāva udagaṁsi appā mukkē tattha vi ya ṇaṁ sē thāhē jāē kō mēyaṁ saddahisaï? tēyaliputtēṇaṁ sukkaṁsi taṇakūḍaṁsi aggī vijjhāē kō mēyaṁ sadda-hissaï? ōhayamaṇasaṅkappē jāva jhiyāi.</s>
	    </p>
	    <p>
	      <s>taē ṇaṁ sē pōṭṭilē dēvē pōṭṭilārūvaṁ viuvvaï viuvvittā tēyaliputtassa adūraṁ sāmantē ṭhiccā ēvaṁ vayāsī — haṁ bhō tēyaliputtā! puraō pavāē piṭṭhaō hatthibhayaṁ duhaō acakkhuphāsē majjhē sarāṇi varisanti gāmē palittē raṇṇē jhiyāiṁ raṇṇē palittē gāmē jhiyāi āusō! tēyaliputtā kaō vayāmō? taē ṇaṁ sē tēyaliputtē pōṭṭilaṁ ēvaṁ vayāsī — bhīyassa khalu bhō! pavvajjā saraṇaṁ ukkaṇṭṭhiyassa saddēsagamaṇaṁ chuhiyassa annaṁ tisiyassa pāṇaṁ āurassa bhēsajjaṁ māiyassa rahassaṁ abhijuttassa paccayakaraṇaṁ addhāṇaparisantassa vāhaṇagamaṇaṁ tariu-kāmassa pavahaṇakiccaṁ paraṁ abhiuñjiukāmassa sahāyakiccaṁ khantassa dantassa jiindiyassa ēttō ēgamavi na bhavaï.</s>
	    </p>
	    <p>
	      <s>taē ṇaṁ sē pōṭṭilē dēvē tayaliputtē amaccaṁ ēvaṁ vayāsī — suṭṭhu ṇaṁ tumaṁ tēyaliputtā ēyamaṭṭhaṁ āyāṇāhi tti kaṭṭu dōccampi taccampi ēvaṁ vayaï vaïttā jāmēva disiṁ pāubbhūē tāmēva disiṁ paḍigaē.</s>
	    </p>
	  </div>
	  <div type="section" n="155">
	    <p>
	      <s>taē ṇaṁ tassa tēyaliputtassa subhēṇaṁ pariṇāmēṇaṁ jāīsaraṇē samuppannē, taē ṇaṁ tassa tēyaliputtassa ayamēyārūvē ajjhatthiē cintiē patthiē maṇōgaē saṅkappē samuppajjitthā — ēvaṁ khalu ahaṁ ihēva jambuddīvē dīvē mahāvidēhē vāsē pōkkhalāvaīē vijaē pōṇḍarīgiṇīē rāyahāṇīē mahāpaümē nāmaṁ rāyā hōtthā, taē ṇaṁ ahaṁ thērāṇaṁ antiē muṇḍē bhavittā jāva cōddasapuvvāiṁ ahijjittā0 bahūṇi vāsāṇi sāmaṇṇapariyāgaṁ pāuṇittā māsiyāē saṁlēhaṇāē mahāsukkē kappē dēvattāē uvavaṇṇē.</s>
	    </p>
	    <p>
	      <s>taē ṇaṁ haṁ tāō dēvalōgāō āukkhaēṇaṁ0 jāva ihēva tēyalipurē tēyalissa amaccassa bhaddāē bhāriyāē dāragattāē paccāyāē taṁ sēyaṁ khalu mama puvvuddiṭṭhāiṁ mahavvayāiṁ sayamēva uvasampajjittā ṇaṁ viharittaē- ēvaṁ sampēhēi sampēhēttā sayamēva mahavvayāiṁ āruhēi āruhēttā jēṇēva pamayavaṇē ujjāṇē tēṇēva uvāgacchaï uvāgacchittā asōgaravapāyavassa ahē puḍhavisilāpaṭṭayaṁsi suhanisaṇṇassa anucintēmāṇassa puvvāhīyāiṁ sāmāiyamāiyāiṁ cōddasapuvvāiṁ sayamēva abhisamaṇṇāgayāiṁ.</s>
	    </p>
	    <p>
	      <s>taē ṇaṁ tassa tēyaliputtassa aṇagārassa subhēṇaṁ pariṇāmēṇaṁ jāva tayāvaraṇijjāṇaṁ kammāṇa khaōvasamēṇaṁ kammarayavikaraṇakaraṁ apuvvakaraṇaṁ paviṭṭhassa kēvalavaranāṇadaṁsaṇē samuppannē.</s>
	    </p>
	  </div>
	  <div type="section" n="156">
	    <p>
	      <s>taē ṇaṁ tēyalipurē nayarē ahāsannahiēhiṁ vāṇamantarēhiṁ dēvēhiṁ dēvīhi ya dēvadunduhīō samāhayāō dasaddhavaṇṇē kusumē nivāiē, cēlukkhēvē divvē gīyagandhavvanināē kaē yāvi hōtthā.</s>
	    </p>
	    <p>
	      <s>taē ṇaṁ sē kaṇagajjhaē rāyā imīsē kahāē laddhaṭṭhē samāṇē ēvaṁ vayāsī — ēvaṁ khalu tēyaliputtē maē avajjhāē muṇḍē bhavittā pavvaïē taṁ gacchāmi ṇaṁ tēyaliputtaṁ aṇagāraṁ vandāmi namaṁsāmi vandittā namaṁsittā ēyamaṭṭhaṁ ca viṇaēṇaṁ bhujjō-bhujjō khāmēmi-ēvaṁ sapēhēi sampēhēttā ṇhāē cāuraṅgiṇīē sēṇāē saddhiṁ jēṇēva pamayavaṇē ujjāṇē jēṇēva tēyaliputtē aṇagārē tēṇēva uvāgacchaï uvāgacchittā tēyaliputtaṁ vandaï namaṁsaï vandittā namaṁsittā ēyamaṭṭhaṁ ca ṇaṁ viṇaēṇaṁ bhujjō-bhujjō khāmēi khāmēttā naccāsaṇṇē jāva pajjuvāsaï.</s>
	    </p>
	    <p>
	      <s>taē ṇaṁ sē tēyaliputtē aṇagārē kaṇagajjhayassa raṇṇō tīsē ya mahaïmahāliyāē parisāē dhammaṁ parikahēi, taē ṇaṁ sē kaṇagajjhaē rāyā tēyaliputtassa kēvalissa antiē dhammaṁ sōccā nisammā pañcāṇuvvaïyaṁ sattasikkhāvaïyaṁ-duvālasavihaṁ sāvagadhammaṁ paḍivajjaï paḍivajjittā samaṇōvāsaē jāē-abhigayajīvājīvē.</s>
	    </p>
	    <p>
	      <s>taē ṇaṁ tēyaliputtē kēvalī bahūṇi vāsāṇi kēvalipariyāgaṁ pāuṇittā jāva siddhē.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ jāva sampattēṇaṁ cōddasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="15">
	  <div type="section" n="157">
	    <p>
	      <s>jaï ṇaṁ bhantē! samaṇēṇaṁ0 cōddasamassa nāyajjhayaṇassa ayamaṭṭhē pannattē pannarasamassa0 kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ campā nāmaṁ nayarī hōtthā, punnabhaddē cēiē, jiyasattū rāyā, tattha ṇaṁ campāē nayarīē dhaṇē nāmaṁ satthavāhē hōtthā-aḍḍhē jāva aparibhūē, tīsē ṇaṁ campāē nayarīē uttaraputthimē disībhāē ahicchattā nāma nayarī hōtthā-riddhatthimiya-samiddhā vaṇṇaō tatta ṇaṁ ahicchattāē nayarīē kaṇagakēū nāmaṁ rāyā hōtthā-mahayā vaṇṇaō.</s>
	    </p>
	    <p>
	      <s>taē ṇaṁ tassa dhannassa satthavāhassa annayā kayāi puvvarattāvarattakālasamayaṁsi imēyārūvē ajjhatthiē cintiē patthiē maṇōgaē saṅkappē samuppajjitthā — sēyaṁ khalu mama vipulaṁ paṇiyabhaṇḍamāyāē ahicchattaṁ nayariṁ vāṇijjāē gamittaē-ēvaṁ sampēhēi sampēhēttā gaṇimaṁ ca dharimaṁ ca bhējjaṁ ca pāricchējjaṁ ca caüvvihaṁ bhaṇḍaṁ gēṇhaï gēṇhittā sagaḍī-sāgaḍaṁ sajjēi sajjēttā sagaḍī-sāgaḍaṁ bharēi bharēttā kōḍumbiya-purisē saddāvēi saddāvēttā ēvaṁ vayāsī—</s>
	    </p>
	    <p>
	      <s>gacchaha ṇaṁ tubbhē dēvāṇuppiyā! campāē nayarīē siṅghāḍaga jāva paha-mahāpahapahēsu ugghōsēmāṇā-ugghōsēmāṇā ēvaṁ vayaha- ēvaṁ khalu dēvāṇuppiyā! ghaṇē satthavāhē vipulaṁ paṇiyaṁ ādāya icchaï ahicchattaṁ nayariṁ vāṇijjāē gamittaē, taṁ jō ṇaṁ dēvāṇuppiyā! caraē vā cīriē vā cammakhaṇḍiē vā bhicchuṇḍē vā paṇḍuraṅgē vā gōyamē vā gōvvatiē vā gihidhammē vā dhammacintaē vā aviruddha-viruddha-vuḍḍhasāvaga-rattapaḍa-nigganthappabhiī pāsaṇḍatthē vā gihatthē vā ghaṇēṇaṁ satthavāhēṇaṁ saddhiṁ ahicchattaṁ nayariṁ gacchaï tassa ṇaṁ ghaṇē satthavāhē acchattagassa chattagaṁ dalayaï anuvāhaṇassa uvāhaṇāō dalayaī akuṇḍiyassa kuṇḍiyaṁ dalayaï apatthayaṇassa patthayaṇaṁ dalayaï apakkhēvagassa pakkhēvaṁ dalayaï antarā vi ya sē paḍiyassa vā bhaggaluggassa sāhējjaṁ dalayaï suhaṁsuhēṇaṁ ya ahicchattaṁ sampāvēi tti kaṭṭu dōccampi taccampi ghōsaṇaṁ ghōsēha ghōsēttā mama ēyamāṇattiyaṁ paccappiṇaha.</s>
	    </p>
	    <p>
	      <s>taē ṇaṁ kōḍumbiyapurisā jāva vayāsī — handi suṇantu bhagavantō campānayarīvattavvā bahavē caragā vā jāva paccappiṇanti, taē ṇaṁ tēsiṁ kōḍumbiyapurisāṇaṁ antiē ēyamaṭṭhaṁ sōccā campāē nayarīē bahavē caragā ya jāva gihatthā ya jēṇēva ghaṇē satthavāhē tēṇēva uvāgacchanti.</s>
	    </p>
	    <p>
	      <s>taē ṇaṁ ghaṇē satthavāhē tēsiṁ caragāṇaṁ ya jāva gihatthāṇa ya acchattagassa chattaṁ dalayaï jāva apatthayaṇassa patthayaṇaṁ dalayaï dalayittā ēvaṁ vayāsī — gacchaha ṇaṁ tubbhē dēvāṇuppiyā campāē nayarīē bahiyā aggujjāṇaṁsi mamaṁ paḍivālēmāṇā paḍivālēmāṇā ciṭṭhaha, taē ṇaṁ tē caragā ya jāva gihatthā ya dhaṇēṇaṁ satthavāhēṇaṁ ēvaṁ vuttā samāṇā jāva ciṭṭhanti.</s>
	    </p>
	    <p>
	      <s>taē ṇaṁ ghaṇē satthavāhē sōhaṇaṁsi tihi-karaṇa-nakkhattaṁsi viulaṁ asaṇa-pāṇa-khāima-sāimaṁ uvakkhaḍāvēi uvakkhaḍāvēttā mitta-nāi-jāva āmantēi āmantēttā bhōyaṇaṁ bhōyāvēi bhōyāvētta āpucchaï āpucchittā sagaḍī-sāgaḍaṁ jōyāvēi jōyāvēttā campāō nayarīō niggacchaï niggacchittā nāivippagiṭṭhēhiṁ addhāṇēhiṁ vasamāṇē-vasamāṇē suhēhiṁ vasahi-pāyarāsēhiṁ aṅgaṁ jaṇavayaṁ majjhaṁmajjhēṇaṁ jēṇēva dēsaggaṁ tēṇēva uvāgacchaï uvāgacchittā sagaḍī-sāgaḍaṁ mōyāvēi satthanivēsaṁ karēi karēttā kōḍumbiyapurisē saddāvēi saddāvēttā ēyaṁ vayāsī — tubbhē ṇaṁ dēvāṇuppiyā! mama satthanivēsaṁsi mahayā-mahayā saddēṇaṁ ugghāsēmāṇā-ugghāsēmāṇā ēvaṁ vayaha- ēvaṁ khalu dēvāṇuppiyā! imīsē āgāmiyāē chiṇṇāvāyāē dīhamaddhāē aḍavīē bahumajjhadēsabhāē bahavē nandiphalā nāmaṁ rukkhā-kiṇhā jāva pattiyā pupphiyā phaliyā hariyā rērijjamāṇā sirīē aīvaaīva uvasōbhēmāṇā ciṭṭhanti maṇuṇṇā vaṇṇēṇaṁ0 jāva maṇuṇṇā phāsēṇaṁ maṇuṇṇā chāyāē.</s>
	    </p>
	    <p>
	      <s>taṁ jō ṇaṁ dēvāṇuppiyā! tēsiṁ nandiphalāṇaṁ rukkhāṇaṁ mūlāṇi vā kandāṇi vā tayāṇi vā pattāṇi vā pupphāṇi vā phalāṇi vā bīyāṇi vā hariyāṇi vā āhārēi chāyāē vā vīsamaï tassa ṇaṁ āvāē bhaddaē bhavaï taō pacchā pariṇamamāṇā-pariṇamamāṇā akālē cēva jīviyāō vavarōvēnti, taṁ mā ṇaṁ dēvāṇuppiyā! kēi tēsiṁ nandiphalāṇaṁ mūlāṇi vā jāva chāyāē vā vīsamaü, mā ṇaṁ sē vi akālē cēva jīviyāō vavarōvijji-ssaü, tubbhē ṇaṁ dēvāṇuppiyā! annēsiṁ rukkhāṇaṁ mūlāṇi ya jāva hariyāṇi ya āhārēha chāyāsu vīsamaha tti ghōsaṇaṁ ghōsēha ghōsēttā jāva tamāṇattiya paccappiṇanti.</s>
	    </p>
	    <p>
	      <s>taē ṇaṁ ghaṇē satthavāhē sagaḍī-sāgaḍaṁ jōēi jōēttā jēṇēva nandiphalā rukkhā tēṇēva uvāgacchaï uvāgacchittā tēsiṁ nandiphalāṇaṁ adūrasāmantē satthanivēsaṁ karēi karēttā dōccampi taccampi kōḍumbiyapurisē saddāvēi saddāvēttā ēvaṁ vayāsī — tubbhē ṇaṁ dēvāṇuppiyā mama satthanivēsaṁsi mahayā-mahayā saddēṇaṁ ugghōsēmāṇā-ugghōsēmāṇā ēvaṁ vayaha-ēē ṇaṁ dēvāṇuppiyā! tē nandiphalā rukkhā kiṇhā jāva maṇuṇṇā chāyāē taṁ jō ṇaṁ dēvāṇuppiyā ēēsiṁ nandiphalāṇaṁ rūkkhāṇaṁ mūlāṇi vā kandāṇi vā tayāṇi vā pattāṇi vā pupphāṇi vā phalāṇi vā bīyāṇi vā hariyāṇi vā āhārēi jāva akālē cēva jīviyāō vavarōvēi taṁ mā ṇaṁ tubbhē jāva dūraṁ dūrēṇaṁ pariharamāṇā vīsamaha, mā ṇaṁ akālē cēva jīviyāō vavarōvijjissaha annēsiṁ rukkhāṇaṁ mūlāṇi ya jāva vīsamaha tti kaṭṭu ghōsaṇaṁ jāva paccappiṇanti.</s>
	    </p>
	    <p>
	      <s>tattha ṇaṁ atthēgaïyā purisā ghaṇassa satthavāhassa ēyamaṭṭhaṁ saddahanti pattiyanti rōyanti ēyamaṭṭhaṁ saddahamāṇā jāva tēsiṁ nandiphalāṇaṁ dūraṁ dūrēṇaṁ pariharamāṇā-pariharamāṇā aṇṇēsiṁ rukkhāṇaṁ mūlāṇi ya jāva vīsamanti, tēsi ṇaṁ āvāha nō bhaddaē bhavaï, taō pacchā pariṇamamāṇā-pariṇamamāṇā subharūvattāē jāva bhujjō-bhujjō pariṇamanti.</s>
	    </p>
	    <p>
	      <s>ēvāmēva samaṇāusō! jō amhaṁ nigganthō vā nigganthī vā jāva pañcasu kāmaguṇēsu nō sajjaï nō rajjaï0 sē ṇaṁ iha bhavē cēva bahūṇaṁ samaṇāṇaṁ0 accaṇijjē bhavaï paralōē nō āgacchati jāva vīīvassaï tattha ṇaṁ jē sē appēgaïyā purisā ghaṇassa ēyamaṭṭhaṁ nō saddahanti nō pattiyanti nō rōyanti ghaṇassa ēyamaṭṭhaṁ asaddahamāṇā apattiyamāṇā arōyamāṇā jēṇēva tē nandiphalā tēṇēva uvāgacchanti uvāgacchittā tēsiṁ nandiphalāṇaṁ mūlāṇi ya jāva vīsamanti, tēsi ṇaṁ āvāē bhaddaē bhavaï taō pacchā pariṇamamāṇā-pariṇamamāṇā jāva vavarōvēnti.</s>
	    </p>
	    <p>
	      <s>ēvāmēvaṁ samaṇāusō jō amhaṁ nigganthō vā nigganthī vā0 pavvaïē samāṇē pañcasu kāmaguṇēsu sajjaï jāva [saṁsārakantāraṁ bhujjō-bhujjō] anupariyaṭṭissaï-jahā va tē purisā.</s>
	    </p>
	    <p>
	      <s>taē ṇaṁ sē ghaṇē satthavāhē sagaḍī-sāgaḍaṁ jōyāvēi jōyāvēttā jēṇēva ahicchattā nayarī tēṇēva uvāgacchaï uvāgacchittā ahicchattāē nayarīē bahiyā aggujjāṇē satthanivēsaṁ karēi karēttā sagaḍī-sāgaḍaṁ mōyāvēi.</s>
	    </p>
	    <p>
	      <s>taē ṇaṁ sē dhaṇē satthavāhē mahatthaṁ mahagghaṁ maharihaṁ rāyarihaṁ pāhuḍaṁ gēṇhaï gēṇhittā bahupurisēhiṁ saddhiṁ samparivuḍē ahicchattaṁ nayariṁ majjhaṁmajjhēṇaṁ anuppavisaï anuppavisittā jēṇēva kaṇagakēū rāyā tēṇēva ugacchaï uvāgacchittā karayala jāva vaddhāvēi vaddhāvēttā taṁ mahatthaṁ mahagghaṁ maharihaṁ rāyārihaṁ pāḍuhaṁ uvaṇēi.</s>
	    </p>
	    <p>
	      <s>taē ṇaṁ sē kaṇagakēū rāyā haṭṭhatuṭṭhē ghaṇassa satthavāhassa taṁ mahatthaṁ0 jāva paḍicchaï paḍicchittā dhaṇaṁ satthavāhaṁ sakkārēi sammāṇēi sakkārēttā sammāṇēttā ussukkaṁ viyaraï viyarittā paḍivisajjēi bhaṇḍaviṇimayaṁ karēi karēttā paḍibhaṇḍaṁ gēṇhaï gēṇhittā suhaṁsuhēṇaṁ jēṇēva campā nayarī tēṇēva uvāgacchaï uvāgacchittā mitta-nāi0 jāva abhisamaṇṇāgaē vipulāiṁ māṇussagāiṁ jāva viharaï.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ thērāgamaṇaṁ dhaṇē satthavāhē dhammaṁ sōccā jēṭṭhaputtaṁ kuḍumbē ṭhāvēttā pavvaïē sāmāiyamāiyāiṁ ēkkārasa aṅgāiṁ ahijjittā, bahūṇi vāsāṇi sāmaṇṇapariyāgaṁ pāuṇittā māsiyāē saṁlēhaṇāē attāṇaṁ jhūsēttā aṇṇayarēsu dēvalōēsu dēvattāē uvavaṇṇē mahāvidēhē vāsē sajjhihii jāva antaṁ karēhii.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ0 pannarasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="16">
	  <div type="section" n="158">
	    <p>
	      <s>jaï ṇaṁ bhantē samaṇēṇaṁ bhagavayā mahāvīrēṇaṁ0 pannarasamassa nāyajjhayaṇassa ayamaṭṭhē pannattē sōlasamassa ṇaṁ bhantē! nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ campā nāmaṁ nayarī hōtthā, tīsē ṇaṁ campāē nayarīē bahiyā uttarapuratthimē disībhāē subhūmibhāgahē nāmaṁ ujjāṇē hōtthā, tattha ṇaṁ campāē nayarīē taō māhaṇā bhāyarō parivasanti taṁ jahā— sōmē sōmadatē sōmabhūī-aḍḍhā jāva aparibhūyā riuvvēya-jaüvvēya-sāmavēya-athavvaṇavēya jāva supariniṭṭhiyā.</s>
	    </p>
	    <p>
	      <s>tēsi ṇaṁ māhaṇāṇaṁ taō bhāriyāō hōtthā, taṁ jahā— nāgasirī bhūyasirī jakkhasirī-sukumālapāṇiyāyāō jāva tēsi ṇaṁ māhaṇāṇaṁ iṭṭhāō0 viulē māṇussaē jāva viharanti.</s>
	    </p>
	    <p>
	      <s>taē ṇaṁ tēsi māhaṇāṇaṁ aṇṇayā kayāi ēgayaō samuvāgayāṇaṁ jāva imēyārūvē mihō kahā-samullāvē samuppajjitthā, ēvaṁ khalu dēvāṇuppiyā! amhaṁ imē viulē dhaṇē-jāva sāvaējjē alāhi jāva āsattamāō kulavaṁsāō pakāmaṁ dāuṁ pakāmaṁ bhōttuṁ pakāmaṁ paribhāēuṁ taṁ sēyaṁ khalu amhaṁ dēvāṇuppiyā! aṇṇamaṇṇassa gihēsu kallākalliṁ vipulaṁ asaṇaṁ-jāva-sāimaṁ uvakkhaḍēuṁ paribhuñjēmāṇāṇaṁ viharittaē aṇṇamaṇṇassa ēyamaṭṭhaṁ paḍisuṇēnti, kallākalliṁ aṇṇamaṇṇassa gihēsu vipulaṁ asaṇa-pāṇa-khāima-sāimaṁ uvakkhaḍāvēnti uvakkhaḍāvēttā paribhuñjēmāṇā viharati.</s>
	    </p>
	    <p>
	      <s>taē ṇaṁ tīsē nāgasirīē māhaṇīē aṇṇayā kayāi bhōyaṇavāraē jāē yāvi hōtthā taē ṇaṁ sā nāgasirī vipulaṁ asaṇa-pāṇa-khāima-sāimaṁ uvakkhaḍēi (2) ēgaṁ mahaṁ sālaïyaṁ tittālāuyaṁ bahusambhārasañjuttaṁ nēhāvagāḍhaṁ uvakkhaḍēi ēgaṁ binduyaṁ karayalaṁsi āsāēi taṁ khāraṁ kaḍuyaṁ akhajjaṁ visabhūyaṁ jāṇittā ēvaṁ vayāsī — dhiratthu ṇaṁ mama nāgasirīē adhannāē apunnāē dūbhagāē dūbhagasattāē dūbhaganimbōliyāē jāē ṇaṁ maē sālaïē tittālaüē bahusambhārasambhiē nēhāvagāḍhē uvakkhaḍiē subahudavvakkhaē nēhakkhaē ya kaē taṁ jaï ṇaṁ mamaṁ jāuyāō jāṇissanti tō ṇaṁ mama khiṁsissanti taṁ jāva mamaṁ jāuyāō na jāṇati tāva mama sēyaṁ ēyaṁ sālaïyaṁ tittālāuyaṁ bahusambhārasambhiyaṁ nēhāvagāḍhaṁ ēgantē gōvittaē annaṁ sālāiyaṁ mahurālāuyaṁ jāva nēhāvagāḍhaṁ uvakkhaḍēttaē, ēvaṁ sampēhēi sampēhēttā taṁ sālatiyaṁ jāva gōvēi, annaṁ sālatiyaṁ mahurālāuyaṁ uvakkhaḍēi, tēsiṁ māhaṇāṇaṁ ṇhāyāṇaṁ jāva suhāsaṇavaragayāṇaṁ taṁ vipulaṁ asaṇa-pāṇa-khāima-sāimaṁ-parivēsēi, taē ṇaṁ tē māhaṇā jimiyabhuttuttarāgayā samāṇā āyantā cōkkhā paramasuibhūyā sakammasampaüttā jāyā yāvi hōtthā taē ṇaṁ tāō māhaṇīō ṇhāyāō jāva vibhūsiyāō taṁ vipulaṁ asaṇa0 āhārēnti (2) jēṇēva sayāiṁ gihāiṁ tēṇēva uvāgacchanti uvāgacchittā sakammasampaüttāō jāyāō.</s>
	    </p>
	  </div>
	  <div type="section" n="159">
	    <p>
	      <s>tēṇaṁ kālēṇaṁ tēṇaṁ samaēṇaṁ dhammaghōsā nāmaṁ thērā jāva bahuparivārā, jēṇēva campā nayarī jēṇēva subhūmibhāgē ujjāṇē tēṇēva uvāgacchanti uvāgacchittā ahāpaḍirūvaṁ jāva viharanti, parisā niggayā, dhammō kahiō, parisā paḍigayā.</s>
	    </p>
	    <p>
	      <s>taē ṇaṁ tēsiṁ dhammaghōsāṇaṁ thērāṇaṁ antēvāsī dhammarūī nāmaṁ aṇagārē ōrālē jāva tēyalēssē māsaṁ māsēṇaṁ khamamāṇē viharaï, taē ṇaṁ sē dhammarūī aṇagārē māsakhamaṇapāraṇagaṁsi paḍhamāē pōrisīē sajjhāyaṁ karēi bīyāi pōrisīē jhāṇaṁ jhiyāi ēvaṁ jahā gōyamasāmī tahēva bhāyaṇāiṁ ōgāhēi, tahēva dhammaghōsaṁ thēraṁ āpucchaï jāva campāē nayarīē ucca-nīyamajjhimāiṁ kulāiṁ jāva aḍamāṇē jēṇēva nāgasirīē māhaṇīē gihē tēṇēva anupaviṭṭhē.</s>
	    </p>
	    <p>
	      <s>taē ṇaṁ sā nāgasirī māhaṇī dhammarūiṁ ējjamāṇaṁ pāsaï pāsittā tassa sālaïyassa tittaka-ḍuyassa bahusambhārasambhiyassa nēhāvagāḍhassa nisiraṇaṭṭhāyāē haṭṭhatuṭṭhā uṭṭhāē uṭṭhēi uṭṭhēttā jēṇēva bhattagharē tēṇēva uvāgacchaï uvāgacchittā taṁ sālāiyaṁ tittakaḍuyaṁ ca jāva bahunēhaṁ dhammaruissa aṇagārassa paḍiggahaṁsi savvamēva nisiraï, taē ṇaṁ sē dhammarūī amagārē ahāpajjattamitti kaṭṭu nāgasirīē māhaṇīē gihāō paḍinikkhamaï paḍinikkhamittā campāē nayarīē majjhaṁ-majjhēṇaṁ paḍinikkhamaï paḍinikkhamittā jēṇēva subhūmibhāgē ujjāṇē jēṇēva dhammaghōsā thērā tēṇēva uvāgacchaï dhammaghōsassa adūrasāmantē annapāṇaṁ paḍidaṁsēi paḍidaṁsēttā annapāṇaṁ karayalaṁsi paḍidaṁsēi.</s>
	    </p>
	    <p>
	      <s>taē ṇaṁ dhammaghōsā thērā tassa sālaïyassa0 nēhāvagāḍhassa gandhēṇaṁ abhibhūyā samāṇā taō sālaïyāō0 nēhāvagāḍhāō ēgaṁ binduyaṁ gahāya karayalaṁsi āsādēnti tittagaṁ khāraṁ kaḍuyaṁ akhajjaṁ abhōjjaṁ visabhūyaṁ jāṇittā dhammarūiṁ aṇagāraṁ ēvaṁ vayāsī — jaï ṇaṁ tumaṁ dēvāṇuppiyā! ēyaṁ sālaïyaṁ jāva nēhāvagāḍhaṁ āhārēsi tō ṇaṁ tumaṁ akālē cēva jīviyāō vavarōvijjasi, taṁ mā ṇaṁ tumaṁ dēvāṇuppiyā! imaṁ sālaïyaṁ jāva āhārēsi, mā ṇaṁ tumaṁ akālē cēva jīviyāō vavarōvijjasi, taṁ gacchaha ṇaṁ tumaṁ dēvāṇuppiyā! imaṁ sālaïyaṁ0 ēgantamaṇāvāē acittē thaṇḍilē pariṭṭhavēhi (2) aṇṇaṁ phāsuyaṁ ēsaṇijjaṁ asaṇa-pāṇa-khāima-sāimaṁ paḍigāhēttā āhāraṁ āhārēhi.</s>
	    </p>
	    <p>
	      <s>taē ṇaṁ sē dhammarūī aṇagārē dhammaghōsēṇaṁ thērāṇaṁ ēvaṁ vuttē samāṇē dhammaghōsassa thērassa antiyāō paḍinikkhamaï paḍinikkhamittā subhūmibhāgāō ujjāṇāō adūrasāmantē thaṇḍilaṁ paḍilēhēiṁ paḍilēhēttā taō sālaïyāō0 jāva ēgaṁ bindugaṁ gahāya thaṇḍilaṁsi nisiraï, taē ṇaṁ tassa sālaïyassa [tittakaḍuyassa bahusambhārasambhiyassa] nēhāvagāḍhassa gandhēṇaṁ bahūṇi pipīligāsahassāṇi pāubbhūyāṇi jā jahā ya ṇaṁ pipīligā āhārēi sā tahā akālē cēva jīviyāō vavarōvijjaï.</s>
	    </p>
	    <p>
	      <s>taē ṇaṁ tassa dhammaruissa aṇagārassa imēyārūvē ajjhatthiē cintiē patthiē maṇōgaē saṅkappē samuppajjitthā — jaï tāva imassa sālaïyassa jāva ēgaṁmi bindugaṁmi pakkhittaṁmi aṇēgāiṁ pipīligāsahassāiṁ vavarōvijjanti taṁ jaï ṇaṁ ahaṁ ēyaṁ sālaïyaṁ tittālaüyaṁ bahusambhārasambhiyaṁ nēhāvagāḍhaṁ thaṇḍilaṁsi savvaṁ nisirāmi, tō ṇaṁ bahūṇaṁ pāṇāṇaṁ bhūyāṇaṁ jīvāṇaṁ sattāṇaṁ vahakaraṇaṁ bhavissaï, taṁ sēyaṁ khalu mamēyaṁ sālaïyaṁ jāva nēhāvagāḍhaṁ sayamēva āhārittaē, mamaṁ cēva ēēṇaṁ sarīraēṇaṁ nijjaü tti kaṭṭu.</s>
	    </p>
	    <p>
	      <s>ēvaṁ sampēhēi sampēhēttā muhapōttiyaṁ paḍilēhēi paḍilēhittā sasīsōvariyaṁ kāyaṁ pamajjēi pamajjēttā taṁ sālaïyaṁ tittakaḍuyaṁ bahu nēhāvagāḍhaṁ bilamiya pannagabhūēṇaṁ appāṇēṇaṁ savvaṁ sarīrakōṭṭhagaṁsi pakkhivaï, taē ṇaṁ tassa dhammaruissa taṁ sālaïyaṁ jāva nēhāvagāḍhaṁ āhāriyassa samāṇassa muhuttantarēṇaṁ pariṇamāṇaṁsi sarīragaṁsi vēyaṇā pāubbhūyā ujjalā jāva durahiyāsā.</s>
	    </p>
	    <p>
	      <s>taē ṇaṁ sē dhammarūī aṇagārē athāmē abalē avīriē apurisakkāraparakkamē aghāraṇijja-mitti kaṭṭu āyārabhaṇḍagaṁ ēgantē ṭhavēi ṭhavēttā thaṇḍilaṁ paḍilēhēi, dabbhasanthāragaṁ santharēi, dabbhasanthāragaṁ durūhaï, puratthābhimuhē sampaliyaṅkanisaṇṇē karayalapariggahiyaṁ0 ēvaṁ vayāsī — namōtthu ṇaṁ arahantāṇaṁ jāva sampattāṇaṁ, namōtthu ṇaṁ dhammaghōsāṇaṁ thērāṇaṁ mama dhammāyariyāṇaṁ dhammōvaēsagāṇaṁ, puvviṁ pi ṇaṁ maē dhammaghōsāṇaṁ thērāṇaṁ antiē savvē pāṇāivāē paccakkhāē jāvajjīvāē jāva pariggahē, iyāṇiṁ pi ṇaṁ ahaṁ tēsiṁ cēva bhagavantāṇaṁ antiyaṁ savvaṁ pāṇāiyāvaṁ paccakkhāmi jāva pariggahaṁ paccakkhāmi jāvajjīvāē, jahā khandaō jāva carimēhiṁ ussāsēhiṁ vōsirāmi tti kaṭṭu ālōiya-paḍikkantē samāhipattē kālagaē.</s>
	    </p>
	    <p>
	      <s>taē ṇaṁ tē dhammaghōsā thērā dhammarūiṁ aṇagāraṁ ciraṁ gayaṁ jāṇittā samaṇē nigganthē saddāvēnti saddāvēttā ēvaṁ vayāsī — ēvaṁ khalu dēvāṇuppiyā! dhammarūī aṇagārē māsakkhamaṇāpāraṇagaṁsi sālaïyassa jāva nēhāvagāḍhassa nisiraṇaṭṭhayāē bahiyā niggaē cirāti taṁ gacchaha ṇaṁ tubbhē dēvāṇuppiyā! dhammarūissa aṇagārassa savvaō samantā maggaṇa-gavēsaṇaṁ karēha.</s>
	    </p>
	    <p>
	      <s>taē ṇaṁ tē samaṇā nigganthā jāva paḍisuṇēnti paḍisuṇēttā dhammaghōsāṇaṁ thērāṇaṁ antiyāō paḍinikkhamanti paḍinikkhamittā dhammaruissa aṇagārassa savvaō samantā maggaṇa-gavēsaṇaṁ karēmāṇā jēṇēva thaṇḍilē tēṇēva uvāgacchanti uvāgacchittā dhammarūissa aṇagārassa sarīragaṁ nippāṇaṁ niccēṭṭhaṁ jīvavippajaḍhaṁ pāsanti pāsittā hā hā ahō! akajjamiti kaṭṭu dhammaruīssa aṇagārassa parinivvāṇavattiyaṁ kāussaggaṁ karēnti, dhammaruiyassa āyārabhaṇḍagaṁ gēṇhanti gēṇhittā jēṇēva dhammaghōsā thērā tēṇēva uvāgacchati uvāgacchittā gamaṇāgamaṇaṁ paḍikkamanti paḍikkamittā ēvaṁ vayāsī—</s>
	    </p>
	    <p>
	      <s>ēvaṁ khalu amhē tubbhaṁ antiyāō paḍinikkhamāmō subhūmimāgassa ujjāṇassa paripērantēṇaṁ dhammarūissa aṇagārassa savvaṁ jāva karēmāṇā jēṇēva thaṇḍilē tēṇēva uvāgacchāmō jāva ihaṁ havvamāgayā, taṁ kālagaē ṇaṁ bhantē! dhammaruī aṇagārē imē sē āyārabhaṇḍaē.</s>
	    </p>
	    <p>
	      <s>taē ṇaṁ tē dhammadhōsā thērā puvvagaē uvaōgaṁ gacchanti samaṇē nigganthē nigganthīō ya saddāvēnti saddāvēttā ēvaṁ vayāsī — ēvaṁ khalu ajjō mama antēvāsī dhammarūī nāmaṁ aṇagārē pagaïbhaddaē [pagaïuvasantē pagaïpayaṇukōhamāṇamāyālōbhē miumaddava-sampannē allīṇē bhaddaē] viṇīē māsaṁmāsēṇaṁ anikkhittēṇaṁ tavōkammēṇaṁ appāṇaṁ bhāvēmāṇē jāva nāgasirīē māhaṇīē gihē anupaviṭṭhē, taē ṇaṁ sā nāgasirī māhaṇī jāva taṁ nisiraï, taē ṇaṁ sē dhammarūī aṇagārē ahāpajjattamitti kaṭṭu kālaṁ aṇavakaṅkhēmāṇē viharati.</s>
	    </p>
	    <p>
	      <s>sē ṇaṁ dhammarūī aṇagārē bahūṇi vāsāṇi sāmaṇṇapariyāgaṁ pāuṇittā ālōiyapaḍikkantē samāhipattē kālamāsē kālaṁ kiccā uḍḍhaṁ jāva savvaṭṭhasiddhē mahāvimāṇē dēvattāē uvavaṇṇē, tattha ṇaṁ ajahannamaṇukkōsēṇaṁ tēttīsaṁ sāgarōvamāiṁ ṭhiī pannattā, tattha ṇaṁ dhammaruīyassa vi dēvassa tēttīsaṁ sāgarōvamāiṁ ṭhiī pannattā, sē ṇaṁ dhammarūī dēvē tāō dēvalōgāō jāva mahāvidēhē vāsē sijjhihii.</s>
	    </p>
	  </div>
	  <div type="section" n="160">
	    <p>
	      <s>taṁ dhiratthu ṇaṁ ajjō! nāgasirīē māhaṇīē adhannāē apuṇṇāē jāva nimbōliyāē jāē ṇaṁ tahārūvē sāhū dhammarūī amagārē māsakkhamaṇapāraṇagaṁsi sālaïēṇaṁ jāva nēhāvagāḍhaṇaṁ akālē cēva jīviyāō vavarōviē.</s>
	    </p>
	    <p>
	      <s>taē ṇaṁ tē samaṇā nigganthā dhammaghōsāṇaṁ thērāṇaṁ antiē ēyamaṭṭhaṁ sōccā nisamma campāē siṅghāḍaga-tiga-jāva bahujaṇassa ēvamāikkhanti0 dhiratthu ṇaṁ dēvāṇuppiyā! nāgasirīē jāva dūbhaganimbōliyāē, jāē ṇaṁ tahārūvē sāhū sāhūrūvē sālaïēṇaṁ jāva jīviyāō vavarōviē.</s>
	    </p>
	    <p>
	      <s>taē ṇaṁ tēsiṁ samaṇāṇaṁ antiē ēyamaṭṭhaṁ sōccā nisamma bahujaṇō aṇṇamaṇṇassa ēvamāikkhaï ēvaṁ bhāsaï ēvaṁ pannavēi ēvaṁ parūvēi- dhiratthu ṇaṁ nāgasirīē māhaṇīē jāva jīviyāō vavarōviē taē ṇaṁ tē māhaṇā campāē nayarīē bahujaṇassa antiē ēyamaṭṭhaṁ sōccā nisamma āsuruttā jāva misimisēmāṇā jēṇēva nāgasirī māhaṇī tēṇēva uvāgacchanti uvagacchittā nāgasiriṁ māhaṇiṁ ēvaṁ vayāsī — haṁ bhō! nāgasirī! apatthiyapatthiē durantapantalakkhaṇē hīṇapunnacāuddasē sirī-hiri-dhii-kittiparivajjiē dhiratthu ṇaṁ tava adhannāē apunnāē jāva nimbōliyāē, jāē ṇaṁ tumē tahārūvē sāhū sāhūrūvē dhammarūī aṇagārē māsakhamaṇapāraṇagaṁsi sālaïēṇaṁ jāva vavarōviē, uccāvayāhiṁ akkōsaṇāhiṁ akkōsanti uccāvayāhiṁ uddhaṁsaṇāhiṁ uddhaṁsēnti uccāvayāhiṁ nibbhañcchaṇāhiṁ nibbhañcchēnti uccāvayāhiṁ nicchōḍaṇāhiṁ nicchōḍēnti tajjēnti tālēnti tajjittā tālittā sayāō gihāō nicchubhanti.</s>
	    </p>
	    <p>
	      <s>taē ṇaṁ sā nāgasirī sayāō gihāō nicchūḍhā samāṇī campāē nayarīē siṅghāḍaga-tiya-caükka-caccara-caümmuha0 bahujaṇēṇaṁ hīlijjamāṇī khiṁsijjamāṇī nindijjamāṇī garahijjamāṇī tajjijjamāṇī pavvahijjamāṇī dhikkārijjamāṇī thukkārijjamāṇī katthaï ṭhāṇaṁ vā nilayaṁ vā alabhamāṇī daṇḍīkhaṇḍa-nivasaṇā khaṇḍamallaya-khaṇḍaghaḍaga-hatthagayā phuṭṭa-haḍāhaḍa-sīsā macchiyā-caḍagarēṇaṁ annijjamāṇamaggā gēhaṅgēhēṇaṁ dēhambaliyāē vittiṁ kappēmāṇī viharaï.</s>
	    </p>
	    <p>
	      <s>taē ṇaṁ tīsē nāgasirīē māhaṇīē tabbhavaṁsi cēva sōlasa rōgāyaṅkā pāubbhūyā taṁ jahā— sāsē kāsē jōṇisūlē jāva kōḍhē, taē ṇaṁ sā nāgasirī māhaṇī sōlasēhiṁ rōgāyaṅkēhiṁ abhibhūyā samāṇī aṭṭa-duhaṭṭa-vasaṭṭā kālamāsē kālaṁ kiccā chaṭṭhāē puḍhavīē ukkōsēṇaṁ bāvīsasāgarōvamaṭṭhiiēsu naraēsu nēraïyattāē uvavaṇṇā.</s>
	    </p>
	    <p>
	      <s>sā ṇaṁ taō aṇantaraṁ uvvaṭṭittā macchēsu uvavaṇṇā tattha ṇaṁ satthavajjhā dāhavakkantīē kālamāsē kālaṁ kiccā ahēsattamāē puḍhavīē ukkōsaṁ tēttīsaṁ sāgarōvamaṭṭhiīēsu nēraïēsu nēraïyattāē uvavaṇṇā, sā ṇaṁ taōṇantaraṁ uvvaṭṭittā dōccampi macchēsu uvavajjaï, tattha vi ya ṇaṁ satthavajjhā dāhavakkantīē dōccampi ahēsattamāē puḍhavīē ukkōsaṁ tēttīsasāgarōvamaṭṭhiiēsu nēraïēsu nēraïyattāē uvavajjaï, sā ṇaṁ taōhitō uvaṭṭittā taccampi macchēsu uvavaṇṇā, tattha vi ya ṇaṁ satthavajjhā jāva kālaṁ kiccā dōccampi chaṭṭhīē puḍhavīē ukkōsaṁ0 taōṇantaraṁ uvvaṭṭittā uragēsu ēvaṁ jahā gōsālē tahā nēyavvaṁ jāva rayaṇappabhāē puḍhavīō uvvaṭṭittā saṇṇīsu uvavaṇṇā, taō uvvaṭṭittā jāva imāiṁ khahayaravihāṇāiṁ jāva aduttaraṁ ca kharabāyarapuḍhavikāiyattāē tēsu aṇēgasayasahassakhuttō.</s>
	    </p>
	  </div>
	  <div type="section" n="161">
	    <p>
	      <s>sā ṇaṁ taōṇantaraṁ uvvaṭṭittā ihēva jambuddīvē dīvē bhārahē vāsaṁ campāē nayarīē sāgaradattassa satthavāhassa bhaddāē bhāriyāē kucchiṁsi dāriyattāē paccāyāyā, taē ṇaṁ sā bhaddā satthavāhī navaṇhaṁ māsāṇaṁ bahupaḍipuṇṇāṇaṁ dāriyaṁ payāyā sukumālakōmaliyaṁ gayatāluyasamāṇaṁ, taē ṇaṁ tīsē ṇaṁ dāriyāē nivvattē bārasāhiyāē ammāpiyarō imaṁ ēyārūvaṁ gōṇṇaṁ guṇanipphaṇṇaṁ nāmadhējjaṁ karēnti- jamhā ṇaṁ amhaṁ ēsā dāriyā sukumālakōmaliyā gayatāluyasamāṇā taṁ hōu ṇaṁ amhaṁ imīsē dāriyāē nāmadhējjaṁ sukumāliyā-sukumāliyā.</s>
	    </p>
	    <p>
	      <s>taē ṇaṁ tīsē dāriyāē ammāpiyarō nāmadhējjaṁ karēnti sūmāliyatti, taē ṇaṁ sā sūmāliyā dāriyā pañcadhāīpariggahiyā taṁ jahā— khīradhāīē jāva girakandamallīṇā iva campagalayā nivvāē nivvādhāyaṁsi suhaṁsuhēṇaṁ parivaḍḍhaï, taē ṇaṁ sā sūmāliyā dāriyā ummukkabālabhāvā jāva rūvēṇa ya jōvvaṇēṇa ya lāvaṇṇēṇa ya ukkiṭṭhā ukkiṭṭhasarīrā jāyā yāvi hōtthā.</s>
	    </p>
	  </div>
	  <div type="section" n="162">
	    <p>
	      <s>tattha ṇaṁ campāē nayarīē jiṇadattē nāmaṁ satthavāhē-aḍḍhē0 tassa ṇaṁ jiṇadattassa bhaddā bhāriyā-sūmālā iṭṭhā jāva māṇussaē kāmabhōgē paccaṇubbhavamāṇā viharaï, tassa ṇaṁ jiṇadattassa puttē bhaddāē bhāriyāē attaē sāgaraē nāmaṁ dāraē-sukumālapāṇipāē jāva surūvē, taē ṇaṁ sē jiṇadattē satthavāhē aṇṇayā kayāi sayāō gihāō paḍinikkhamaï paḍinikkhamittā sāgaradattassa gihassa adūrasāmantēṇaṁ vīīvayaï imaṁ ca ṇaṁ sūmāliyā dāriyā ṇhāyā cēḍiyā-cakkavāla-samparivuḍā uppiṁ āgāsatalagaṁsi kaṇaga-tindūsaēṇaṁ kīlamāṇī-kīlamāṇī viharaï.</s>
	    </p>
	    <p>
	      <s>taē ṇaṁ sē jiṇadattē satthavāhē sūmāliyaṁ dāriyaṁ pāsaï pāsittā sūmāliyāē dāriyāē rūvē ya jōvvaṇē ya lāvaṇṇē ya jāyavimhaē kōḍumbiyapurisē saddāvēi saddāvēttā ēvaṁ vayāsī — ēsa ṇaṁ dēvāṇuppiyā! kassa dāriyā kiṁ vā nāmadhējjaṁ sē? taē ṇaṁ tē kōḍumbiyapurisā jiṇadattēṇaṁ satthavāhēṇaṁ ēvaṁ vuttā samāṇā haṭṭhatuṭṭhā karayala jāva ēvaṁ vayāsī — ēsa ṇaṁ dēvāṇuppiyā! sāgaradattassa satthavāhassa dhūyā bhaddāē bhāriyāē attayā sūmāliyā nāmaṁ dāriyā-sukumālapāṇipāyā jāva ukkiṭṭhā.</s>
	    </p>
	    <p>
	      <s>taē ṇaṁ jiṇadattē satthavāhē tēsiṁ kōḍumbiyāṇaṁ antiē ēyamaṭṭhaṁ sōccā jēṇēva saē gihē tēṇēva uvāgacchaï uvāgacchittā ṇhāē jāva mitta-nāi-parivuḍē campāē0 jēṇēva sāgaradattassa gihē tēṇēva uvāgaē, taē ṇaṁ sē sāgaradattē satthavāhē jiṇadattaṁ satthavāhaṁ ējjamāṇaṁ pāsaï pāsittā āsaṇāō abbhuṭṭhēi abbhuṭṭhēttā āsaṇēṇaṁ uvanimantēi uvanimantēttā āsatthaṁ vīsatthaṁ suhāsaṇavaragayaṁ ēvaṁ vayāsī — bhaṇa dēvāṇuppiyā! kimāgamaṇapaōyaṇaṁ?.</s>
	    </p>
	    <p>
	      <s>taē ṇaṁ sē jiṇadattē sāgaradattaṁ ēvaṁ vayāsī — ēvaṁ khalu ahaṁ dēvāṇuppiyā! tava dhūyaṁ bhaddāē attiyaṁ sūmāliyaṁ sāgarassa bhāriyattāē varēmi, jaï ṇaṁ jāṇāha dēvāṇuppiyā! juttaṁ vā pattaṁ vā salāhaṇijjaṁ vā sarisō vā sañjōgō tā dijjaü ṇaṁ sūmāliyā sāgaradāragassa, taē ṇaṁ dēvāṇuppiyā! bhaṇa kiṁ dalayāmō sukaṁ sūmāliyāē? taē ṇaṁ sē sāgaradattē satthavāhē jiṇadtataṁ satthavāhaṁ ēvaṁ vayāsī — ēvaṁ khalu dēvāṇuppiyā sūmāliyā dāriyā ēgā ēgajāyā iṭṭhā jāva kimaṅga puṇa pāsaṇayāē taṁ nō khalu ahaṁ icchāmi sūmāliyāē dāriyāē khaṇamavi vippaōgaṁ taṁ jaï ṇaṁ dēvāṇuppiyā! sāgaraē dāraē mama gharajāmāuē bhavaï tō ṇaṁ ahaṁ sāgarassa sūmāliyaṁ dalayāmi, taē ṇaṁ sē jiṇadattē satthavāhē sāgaradattēṇaṁ satthavāhēṇaṁ ēvaṁ vuttē samāṇē jēṇēva saē gihē tēṇēva uvāgacchaï uvāgacchittā sāgaragaṁ dāragaṁ saddāvēi saddāvēttā ēvaṁ vayāsī — ēvaṁ khalu puttā! sāgaradattē satthavāhē mama ēvaṁ vayāsī — ēvaṁ khalu dēvāṇuppiyā! sūmāliyā dāriyā-iṭṭhā taṁ cēva taṁ jaï ṇaṁ sāgaraē dāraē mama gharajāmāuē bhavaï tō ṇaṁ dalayāmi, taē ṇaṁ sē sāgaraē dāraē jiṇadattēṇaṁ satthavāhēṇaṁ ēvaṁ vuttē samāṇē tusiṇīē, tatē ṇaṁ jiṇadattē satthavāhē annayā kayāi sōhaṇaṁsi tihi-karaṇa-nakkhatta-muhunttasi vipulaṁ asaṇa-pāṇa-khāima-sāimaṁ uvakkhaḍāvēi uvakkhaḍāvēttā mitta-nāi-jāva sammāṇēttā sāgaraṁ dāragaṁ ṇhāyaṁ jāva savvālaṅkāravibhusiyaṁ karēi karēttā purisahassavāhiṇīyaṁ sīyaṁ durūhāvēi durūhāvēttā mitta-nāi-jāva parivuḍē savviḍḍhīē sayāō gihāō niggacchaï niggacchittā campaṁ nayariṁ majjhaṁmajjhēṇaṁ jēṇēva sāgaradattassa gihē tēṇēva uvāgacchaï uvāgacchittā sīyāō paccōrūhaï paccōrūhittā sāgaragaṁ dāragaṁ sāgaradattassa satthavāhassa uvaṇēi.</s>
	    </p>
	    <p>
	      <s>taē ṇaṁ sē sāgaradattē satthavāhē vipulaṁ asaṇa-pāṇa-sāima-khāimaṁ uvakkhaḍāvēi uvakkhaḍāvēttā jāva sammāṇēttā sāgaragaṁ dāragaṁ sūmāliyāē dāriyāē saddhiṁ paṭṭayaṁ durūhavēi durūhāvēttā sēyāpīēhiṁ kalasēhiṁ majjāvēi majjāvēttā aggihōmaṁ karāvēi karāvēttā sāgaragaṁ dārayaṁ sūmāliyaē dāriyāē pāṇiṁ gēṇhāvēi.</s>
	    </p>
	  </div>
	  <div type="section" n="163">
	    <p>
	      <s>taē ṇaṁ sāgaraē sūmāliyāē dāriyāē imaṁ ēyārūvaṁ pāṇiphāsaṁ paḍisaṁvēdēiṁ, sē jahānāmaē-asipattē i vā jāva mummurē i vā jāva ēttō aṇiṭṭhatarāē cēva jāva pāṇiphāsaṁ paḍisaṁvēdēi, taē ṇaṁ sē sāgaraē akāmaē avasavvasē muhuttamēttaṁ sañciṭṭhaï, taē ṇaṁ sāgaradattē satthavāhē sāgarassa ammāpiyarō mitta-nāi0 vipulēṇaṁ asaṇa-pāṇa-khāima-sāimaṁ puppha-vattha jāva sammāṇēttā paḍivisajjēi.</s>
	    </p>
	    <p>
	      <s>taē ṇaṁ sāgaraē sūmāliyāē saddhiṁ jēṇēva vāsagharē tēṇēva uvāgacchaï uvāgacchittā sūmāliyāē dāriyāē saddhiṁ taligaṁsi nivajjaï, taē ṇaṁ sē sāgaraē dāraē sūmāliyāē dāriyāē imaṁ ēyārūvaṁ aṅgaphāsaṁ paḍisaṁvēdēi sē jahānāmaē-asipattē i vā jāva ēttō amaṇāmatarāgaṁ cēva aṅgaphāsaṁ paccaṇubbhavamāṇē viharaï, taē ṇaṁ sa sāgaraē dāraē sūmāliyāē dāriyāē aṅgaphāsaṁasahamāṇē avasavvasē muhuttamēttaṁ sañciṭṭhaï taē ṇaṁ sē sāgaradāraē sūmāliyaṁ dāriyaṁ suhapasuttaṁ jāṇittā sūmāliyāē dāriyāē pāsāō uṭṭhēi uṭṭhēttā jēṇēva saē sayaṇijjē tēṇēva uvāgacchaï uvāgacchittā sayaṇijjaṁsi nivajjaï.</s>
	    </p>
	    <p>
	      <s>taē ṇaṁ sā sūmāliyā dāriyā taō muhuttantarassa paḍibuddhā samāṇī païṁvvayā païmaṇurattā païṁ pāsē apassamāṇī talimāō uṭṭhēi uṭṭhēttā jēṇēva sē sayaṇijjē tēṇēva uvāgacchaï uvāgacchittā sāgarassa pāsē anuvajjaï, taē ṇaṁ sē sāgaradāraē sūmāliyāē dāriyāē dōccampi imaṁ ēyārūvē aṅgaphāsaṁ paḍisaṁvēdēi jāva akāmaē avasavvasē muhuttamētaṁ sañciṭṭhaï, taē ṇaṁ sē sāgaradāraē sūmāliyaṁ dāriyaṁ suhapasuttaṁ jāṇittā sayaṇijjāō uṭṭhēi uṭṭhēttā vāsagharassa dāraṁ vihāḍēi vihāḍēttā mārāmukkē viva kāē jāmēva disiṁ pāubbhūē tāmēva disiṁ paḍigaē.</s>
	    </p>
	  </div>
	  <div type="section" n="164">
	    <p>
	      <s>taē ṇaṁ sā sūmāliyā dāriyā taō muhuttantarassa paḍibuddhā pativvayā jāva apāsamāṇī sayaṇijjāō uṭṭhēi sāgarassa dāragassa savvaō samantā maggaṇa-gavēsaṇaṁ karēmāṇī-karēmāṇī vāsagharassa dāraṁ vihāḍiyaṁ pāsaï pāsittā ēvaṁ vayāsī — gaē ṇaṁ sē sāgaraē tti kaṭṭu ōhayamaṇasaṅkappā jāva jhiyāyaï, taē ṇaṁ sā bhaddā satthavāhī kallaṁ pāuppabhāyāē0 dāsacēḍiṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiē! vahūvarassa muhadhōvaṇiyaṁ uvaṇēhiṁ, taē ṇaṁ sā dāsacēḍī bhaddāē satthavāhīē ēvaṁ vuttā samāṇī ēyamaṭṭhaṁ tahatti paḍisuṇēi paḍisuṇēttā muhadhōvaṇiyaṁ gēṇhaï gēṇhittā jēṇēva vāsagharē tēṇēva uvāgacchaï uvāgacchittā sūmāliyaṁ dāriyaṁ jāva jhiyāyamāṇiṁ pāsaï pāsittā ēvaṁ vayāsī — kiṇṇaṁ tumaṁ dēvāṇuppiē ōhamayaṇaṁsakappā jāva jhiyāhi.</s>
	    </p>
	    <p>
	      <s>taē ṇaṁ sā sūmāliyā dāriyā taṁ dāsacēḍiṁ ēvaṁ vayāsī — ēva khalu dēvāṇuppiē! sāgaraē dāraē mamaṁ suhapasuttaṁ jāṇittā mama pāsāō uṭṭhēi uṭṭhēttā vāsagharaduvāraṁ avaṅguṇēi jāva paḍigaē taē ṇaṁ ahaṁ taō muhuttantarassa paḍibuddhā jāva vihāḍiyaṁ pāsāmi pāsittā gaē ṇaṁ sē sāgaraē ti kaṭṭu ōhayamaṇasaṅkappā jāva jhiyāyāmi, taē ṇaṁ sā dāsacēḍī sūmāliyē dāriyāē ēyamaṭṭhaṁ sōccā jēṇēva sāgaradattē satthavāhē tēṇēva uvāgacchaï uvāgacchittā sāgaradattassa ēyamaṭṭhaṁ nivēdēi.</s>
	    </p>
	    <p>
	      <s>taē ṇaṁ sē sāgaradattē dāsacēḍīē antiē ēyamaṭṭhaṁ sōccā nisammaṁ āsuruttē0 jāva jēṇēva jiṇadattassa satthavāhassa gihē tēṇēva uvāgacchaï uvāgacchittā jiṇadattaṁ satthavāhaṁ ēvaṁ vayāsī — kiṇṇaṁ dēvāṇuppiyā! ēyaṁ juttaṁ vā pattaṁ vā kulāṇurūvaṁ vā kulasarisaṁ vā jaṇṇaṁ sāgaraē dāraē sūmāliyaṁ dāriyaṁ adiṭṭhadōsavaḍiyaṁ païvvayaṁ vippajahāya ihamāgaē bahūhiṁ khijjaṇiyāhi ya rūṇṭāṇiyāhi ya uvālabhaï.</s>
	    </p>
	    <p>
	      <s>taē ṇaṁ jiṇadattē sāgaradattassa satthavāhassa ēyamaṭṭhaṁ sōccā jēṇēva sāgaraē tēṇēva uvāgacchaï uvāgacchittā sāgarayaṁ dāruyaṁ ēvaṁ vayāsī — duṭṭhu ṇaṁ puttā! tumē kayaṁ sāgaradattassa gihāō ihaṁ havvamātē, tēṇaṁ taṁ gacchaha ṇaṁ tumaṁ puttā! ēvamavi gaē sāgaradattassa gihē, taē ṇaṁ sē sāgaraē dāraē jiṇadattaṁ satthavāhaṁ ēvaṁ vayāsī — aviyāiṁ ahaṁ tāō! giripaḍaṇaṁ vā tarupaḍaṇaṁ vā maruppavāyaṁ vā jalappavēsaṁ vā jalaṇappavēsaṁ vā visabhakkhaṇaṁ vā satthōvāḍaṇaṁ vā vēhāṇasaṁ vā giddhapaṭṭhaṁ vā pavvajjaṁ vā vidēsagamaṇaṁ vā abbhuvagacchējjā nō khalu ahaṁ sāgaradattassa gihaṁ gacchējjā.</s>
	    </p>
	    <p>
	      <s>taē ṇaṁ sē sāgaradattē satthavāhē kuḍuntariyāē sāgarassa ēyamaṭṭhaṁ nisāmēi nisāmēttā lajjiē vilīē viḍḍē jiṇadattassa satthavāhassa gihāō paḍinikkhamaï paḍinikkhamittā jēṇēva saē gihē tēṇēva uvāgacchaï uvāgacchittā sukumāliyaṁ dāriyaṁ saddāvēi saddāvēttā aṅkē nivēsaï nivēsēttā ēvaṁ vayāsī — kiṇṇaṁ tava puttā sāgaraēṇaṁ dāraēṇaṁ mukkā?, ahaṁ ṇaṁ tumaṁ tassa dāhāmi jassa ṇaṁ tumaṁ iṭṭhā jāva maṇāmā bhavissasi tti sūmāliyaṁ dāriya tāhiṁ iṭṭhāhiṁ0 vaggūhiṁ samāsāsēi samāsāsēttā paḍivisajjēi.</s>
	    </p>
	    <p>
	      <s>taē ṇa sē sāgaradattē satthavāhē aṇṇayā uppiṁ āgāsatalagaṁsi suhanisaṇṇē rāyamaggaṁ ōlōēmāṇē-ōlōēmāṇē ciṭṭhaï, taē ṇaṁ sa sāgaradattē ēgaṁ mahaṁ damagapurisaṁ pāsaï daṇḍikhaṇḍa-nivasaṇaṁ khaṇḍamallagakhaṇḍadhaḍaga-hatthagayaṁ phuṭṭa-haḍāhaḍa-sīsaṁ macchiyāsahassēhiṁ annijjamāṇamaggaṁ taē ṇaṁ sē sāgaradattē satthavāhē kōḍumbiyapurisē saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! ēyaṁ damaga-purisaṁ vipulēṇaṁ asaṇa-pāṇa-khāima-sāimēṇaṁ palōbhēhi gihaṁ anuppavēsēha anuppavēsēttā khaṇḍamallagaṁ khaṇḍadhaḍagaṁ ca sē ēgantē ēḍēha ēḍēttā alaṅkāriyakammaṁ kārēha ṇhāyaṁ kayabalikammaṁ jāva savvālaṅkāravibhūsiyaṁ karēha karēttā maṇuṇṇaṁ asaṇaṁ0 bhōyāvēha, mama antiyaṁ uvaṇēha.</s>
	    </p>
	    <p>
	      <s>taē ṇaṁ tē kōḍumbiyapurisā jāva paḍisuṇēnti paḍisuṇēttā jēṇēva sē damagapurisē tēṇēva uvāgacchanti uvāgacchittā taṁ damagaṁ asaṇa-pāṇa-khāima-sāimēṇa uvaplalōbhēnti uvappalōbhēttā sayaṁ gihaṁ anuppavēsanti anuppavēsittā taṁ khaṇḍamallagaṁ khaṇḍaghaḍagaṁ ca tassa damagapurissa ēgantē ēḍēnti, taē ṇaṁ sē damagē taṁsi khaṇḍamallagaṁsi khaṇḍadhaḍagaṁsi ya ēḍijjamāṇaṁsi mahayā-mahayā saddēṇaṁ ārasaï taē ṇaṁ sē sāgaradattē satthavāhē tassa damagapurisassa taṁ mahayā-mahayā ārasiya-saddaṁ sōccā nisammaṁ kōḍumbiyapurisē ēvaṁ vayāsī — kinnaṁ dēvāṇuppiyā ēsa damagapurisē mahayā-mahayā saddēṇaṁ ārasaï? taē ṇaṁ tē kōḍumbiyapurisā ēvaṁ vayanti-ēsa ṇaṁ sāmī taṁsi khaṇḍamallagaṁsi khaṇḍaghaḍagaṁsi ya ēḍijjamāṇaṁsi mahayā-mahayā saddēṇaṁ ārasaï.</s>
	    </p>
	    <p>
	      <s>taē ṇaṁ sē sāgaradattē satthavāhē tē kōḍumbiyapurisē ēvaṁ vayāsī — mā ṇaṁ tubbhē dēvāṇuppiyā! ēyassa damagassa taṁ khaṇḍaṁ jāva ēḍēha pāsē sē ṭhavēha jahā ṇaṁ pattiyaṁ na bhavaï, tē vi tahēva ṭhavēnti ṭhavēttā0 tassa damagassa alaṅkāriyakammaṁ karēnti karēttā sayapāgasahassapāgahiṁ tēllēhiṁ abbhaṅgēti abbhaṅgiē samāṇē surabhiṇā gandhaṭṭaēṇaṁ gāyaṁ uvvaṭēnti uvvaṭṭattā usiṇōdaga-gandhōdaēṇaṁ ṇhāṇēnti sīōdagēṇaṁ ṇhāṇēnti pamhala-sukumālāē gandhakāsāīē gāyāiṁ lūhēnti lūhēttā haṁsalakkhaṇaṁ paḍagasāḍagaṁ parihēnti, savvālaṅkāravibhūsiyaṁ karēnti, vipulaṁ asaṇa-pāṇa-khāima-sāimaṁ bhōyāvēnti bhōyāvēttā sāgaradattassa uvaṇēnti.</s>
	    </p>
	    <p>
	      <s>taē ṇaṁ sē sāgaradattē satthavāhē sūmāliyaṁ dāriyaṁ ṇhāyaṁ jāva savvālaṅkāravibhūsiyaṁ karēttā taṁ damagapuriyaṁ ēvaṁ vayāsī — ēsa ṇaṁ dēvāṇuppiyā! mama dhūyā iṭṭhā kantā piyā maṇuṇṇā maṇāmā ēyaṁ ṇaṁ ahaṁ tava bhāriyattāē dalayāmi bhaddiyāē bhaddaō bhavējjāsi, taē ṇaṁ sē damagapurisē sāgaradattassa ēyamaṭṭhaṁ paḍisuṇēi paḍisuṇēttā sūmāliyāē dāriyāē saddhiṁ vāsagharaṁ anupavisaï sūmāliyāē dāriyāē saddhiṁ talimaṁsi nivajjaï, taē ṇaṁ sē damagapurisē sūmāliyāē imēyārūvaṁ aṅgaphāsaṁ paḍisaṁvēdēi sēsaṁ jahā sāgarassa jāva sayaṇijjāō abbhuṭṭhēi abbhuṭṭhēttā vāsagharāō niggacchaï niggacchittā khaṇḍamallagaṁ khaṇḍaghaḍagaṁ ca gahāya mārāmukkē viva kāē jāmēva disiṁ pāubbhūē tāmēva disiṁ paḍigaē, taē ṇaṁ sā sūmāliyā jāva gaē ṇaṁ sē damagapurisē tti kaṭṭu ōhayamaṇasaṅkappā jāva jhiyāyaï.</s>
	    </p>
	  </div>
	  <div type="section" n="165">
	    <p>
	      <s>taē ṇaṁ sā bhaddā kallaṁ pāuppabhāyāē rayaṇīē0 jāva dāsacēḍiṁ saddāvēi saddāvēttā ēvaṁ vayāsī — jāva sāgaradattassa ēyamaṭṭhaṁ nivēdēi, taē ṇaṁ sē sāgaradattē tahēva sambhantē samāṇē jēṇēva vāsagharē tēṇēva uvāgacchaï uvāgacchittā sūmāliyaṁ dāriyaṁ aṅkē nivēsēi nivēsēttā ēvaṁ vayāsī — ahō ṇaṁ tumaṁ puttā! purāpōrāṇāṇaṁ jāva paccaṇubbhavamāṇī viharasi, taṁ mā ṇaṁ tumaṁ puttā! ōhayamaṇasaṅkappā jāva jhiyāhi tumaṁ ṇaṁ puttā! mama mahāṇasaṁsi vipulaṁ asaṇaṁ0jahā puṭṭilā jāva paribhāēmāṇī viharāhi.</s>
	      <s>taē ṇaṁ sā sūmāliyā dāriyā ēyamaṭṭhaṁ paḍisuṇēi paḍisuṇēttā kallākalliṁ mahāṇasaṁsi vipulaṁ asaṇaṁ0 jāva paribhāēmāṇī viharaï tēṇaṁ kālēṇaṁ tēṇaṁ samaēṇaṁ gōvāliyāō ajjāō bahussuyāō ēvaṁ jahēva tēyaliṇāē suvvayāō tahēva samōsaḍḍhāō tahēva saṅghāḍaō jāva aṇupaviṭṭhē tahēva jāva sūmāliyā paḍilābhēttā ēvaṁ vayāsī — ēvaṁ khalu ajjāō! ahaṁ sāgarassa aṇiṭṭhā jāva amaṇāmā nēcchaï ṇaṁ sāgaraē dāraē mama nāmaṁ vā jāva paribhōgaṁ vā, jassa-jassa vi ya ṇaṁ dējjāmi tassa-tassa vi ya ṇaṁ aṇiṭṭhā jāva amaṇāmā bhavāmi, tubbhē ya ṇaṁ ajjāō bahunāyāō ēvaṁ jahā puṭṭilā jāva uvaladdhapuvvē jēṇaṁ ahaṁ sāgarassa dāragassa iṭṭhā kantā bhavējjāmi.</s>
	    </p>
	    <p>
	      <s>taē ṇaṁ tāō ajjāō tahēva bhaṇanti tahēva sāviyā jāyā tahēva cintā tahēva sāgaradattaṁ satthavāhaṁ āpucchatti jāva gōvāliyāṇaṁ ajjāṇaṁ antiē pavvaïyā, taē ṇaṁ sā sūmāliyā ajjā jāyā-iriyāsamiyā jāva guttabambhayāriṇī bahūhiṁ caüttha-chaṭṭhaṭṭhama-jāva viharaï.</s>
	    </p>
	    <p>
	      <s>taē ṇaṁ sā sūmāliyā ajjā annayā kayāiṁ jēṇēva gōvāliyāō ajjāō tēṇēva uvāgacchaï uvāgacchittā vandaï namaṁsaï vandittā namaṁsittā ēvaṁ vayāsī — icchāmi ṇaṁ ajjāō! tubbhēhiṁ abbhaṇuṇṇāyā samāṇī campāē nayarīē bāhiṁ subhūmibhāgassa ujjāṇassa adūrasāmantē chaṭṭhañchaṭṭhēṇaṁ anikkhittēṇaṁ tavōkammēṇa sūrābhimuhī āyāvēmāṇī viharittaē.</s>
	    </p>
	    <p>
	      <s>taē ṇaṁ tāō gōvāliyāō ajjāō sūmāliyaṁ ajjaṁ ēvaṁ vayāsī — amhē ṇaṁ ajjō! samaṇīō nigganthīō īriyāsamiyāō jāva guttabambhacāriṇīō nō khalu amhaṁ kappaï bahiyā gāmassa vā jāva saṇṇivēsassa vā chaṭṭhañchṭēṇaṁ jāva viharattiē kappaï ṇaṁ amhaṁ antō uvassayassa vaïparikkhitassa saṅghāḍibaddhiyē ṇaṁ samatalapaïyāē āyāvēttaē, taē ṇaṁ sā sūmāliyā gōvāliyāē ēyamaṭṭhaṁ nō saddahaï nō pattiyaï nō rōēi ēyamaṭṭhaṁ asaddahamāṇī apattiyamāṇī arōyamāṇī subhūmibhāgassa ujjāṇassa adūrasāmantē chaṭṭhañchaṭṭhēṇaṁ jāva viharaï.</s>
	    </p>
	  </div>
	  <div type="section" n="166">
	    <p>
	      <s>tattha ṇaṁ campāē laliyā nāma gōṭṭhī parivasaï, naravaï-dinnaviyārā ampāpiyaï niyaya-nippivāsā vēsavihāra-kaya-nikēyā nāṇāviha-aviṇayappahāṇā aḍḍhā jāva aparibhūyā.</s>
	    </p>
	    <p>
	      <s>tattha ṇaṁ campāē dēvadattā nāmaṁ gaṇiyā hōtthā, sūmālā jahā aṇḍa-nāē, taē ṇaṁ tīsē laliyāē gōṭṭhīē aṇṇayā kayāi pañca gōṭṭhillagapurisā dēvadattāē gaṇiyē saddhiṁ subhūbhibhāgassa ujjāyaṇassa ujjāṇasiriṁ paccaṇubbhavamāṇā viharanti, tattha ṇaṁ ēgē gōṭṭhillagapurasē dēvadattaṁ gaṇiyaṁ ucchaṅgē gharēi ēgē piṭṭhaō āyavattaṁ dharēi ēgē pupphapūragaṁ raēi ēgē pāē raēi ēgē cāmarūkkhēvaṁ karēi.</s>
	    </p>
	    <p>
	      <s>taē ṇaṁ sā sūmāliyā ajjā dēvadattaṁ gaṇiyaṁ tēhiṁ pañcahiṁ gōṭṭhillapurisēhiṁ saddhiṁ urālāiṁ māṇussagāiṁ bhōgabhōgāiṁ bhuñjamāṇiṁ pāsaï pāsittā imēyārūvē saṅkappē samuppajjitthā — ahō ṇaṁ imā itthiyā purāpōrāṇāṇaṁ jāva kammāṇaṁ jāva viharaï, taṁ jaï ṇaṁ kēi imassa sucariyassa tava-niyama-bambhacēravāsassa kallāṇē phalavittivisēsē atthi tō ṇaṁ ahamavi āgamissēṇaṁ bhavaggahaṇēṇaṁ imēyārūvāiṁ urālāiṁ jāva viharijjāmi tti kaṭṭu niyāṇaṁ karēi karēttā āyāvaṇabhūmīō paccōruhaï.</s>
	    </p>
	  </div>
	  <div type="section" n="167">
	    <p>
	      <s>taē ṇaṁ sā sūmāliyā ajjā sarīrabāusiyā jāyā yāvi hōtthā, abhikkhaṇaṁ-abhikkhaṇaṁ hatthē dhōvēi pāē dhōvēi sīsaṁ dhōvēi muhaṁ dhōvēi thaṇantarāiṁ dhōvēi kakkhantarāiṁ dhōvēi gujjhantarāiṁ dhōvēi jattha ṇaṁ ṭhāṇaṁ vā sējjaṁ vā nisīhiyaṁ vā cēēi tattha vi ya ṇaṁ puvvāmēva udaēṇaṁ abbhukkhēttā taō pacchā ṭhāṇaṁ vā sējjaṁ vā nisīhiyaṁ vā cēēi.</s>
	    </p>
	    <p>
	      <s>taē ṇaṁ tāō gōvāliyāō ajjāō sūmāliyaṁ ajjaṁ ēvaṁ vayāsī — ēvaṁ khalu ajjē amhē samaṇīō nigganthīō iriyāsamiyāō jāva bambhacēradhāriṇīō nō khalu kappaï amhaṁ sarīrabāusiyāē hōttaē, tumaṁ ca ṇaṁ ajjē sarīrabāusiyā abhikkhaṇaṁ-abhikkhaṇaṁ hatthē dhōvēsi jāva cēēsi, taṁ tumaṁ ṇaṁ dēvāṇuppiyaē!  ēyassa ṭhāṇassa ālōēhiṁ jāva  paḍivajjāhi taē ṇaṁ sā sūmāliyā gōvāliyāṇaṁ ajjāṇaṁ ēyamaṭṭhaṁ nō āḍhāi nō pariyāṇāi aṇāḍhāyamāṇī apariyāṇamāṇī viharaï.</s>
	    </p>
	    <p>
	      <s>taē ṇaṁ tāō ajjāō sūmāliyaṁ ajjaṁ abhikkhaṇaṁ-abhikkhaṇaṁ hīlēnti jāva paribhavanti, abhikkhaṇaṁ-abhikkhaṇaṁ ēyamaṭṭhaṁ nivārēnti taē ṇaṁ tīsē sūmāliyāē samaṇīhiṁ nigganthīhi hīlijjamāṇīē jāva nivārijjamāṇīē imēyārūvē ajjhatthiē jāva samuppajjitthā, jayā ṇaṁ ahaṁ agāravāsamajjhē vasāmi tayā ṇaṁ ahaṁ appavasā, jayā ṇaṁ ahaṁ muṇḍā bhavittā pavvaïyā tayā ṇaṁ ahaṁ paravasā, puvviṁ ca ṇaṁ mamaṁ samaṇīō āḍhanti parijāṇanti iyāṇiṁ nō āḍhanti nō parijāṇanti taṁ sēyaṁ khalu mama kallaṁ pāuppabhāyāē0 gōvāliyāṇaṁ ajjāṇaṁ antiyāō paḍinikkhamittā pāḍiēkkaṁ uvassayaṁ uvasampajjittā ṇaṁ viharittaē tti kaṭṭu ēvaṁ sampēhēi sampēhēttā kallaṁ pāuppabhāyāē0 gōvāliyāṇaṁ ajjāṇaṁ antiyāō paḍinikkhamaï paḍinikkhamittā pāḍiēkkaṁ uvassayaṁ uvasampajjittā ṇaṁ viharaï.</s>
	    </p>
	    <p>
	      <s>taē ṇaṁ sā sūmāliyā ajjā aṇōhaṭṭiyā anivāriyā sacchandamaī abhikkhaṇaṁ-abhikkhaṇaṁ hatthē dhōvēi cēēi tattha vi ya ṇaṁ pāsatthā pāsatthivihāriṇī ōsannā ōsannavihāriṇī kusīlā kusīlavihāriṇī saṁsattā saṁsattavihāriṇī bahūṇa vāsāṇi sāmaṇṇapariyāgaṁ pāuṇaï0 addhamāsiyāē saṁlēhaṇāē0 tassa ṭhāṇassa aṇālōiyapaḍikkantā kālamāsē kālaṁ kiccā īsāṇē kappē aṇṇayaraṁsi vimāṇaṁsi dēvagaṇiyattāē uvavaṇṇā, tatthēgaïyāṇaṁ dēvīṇaṁ navapaliōvamāiṁ ṭhiī pannattā, tattha ṇaṁ sūmāliyāē dēvīē navapaliōvamāiṁ ṭhiī pannattā.</s>
	    </p>
	  </div>
	  <div type="section" n="168">
	    <p>
	      <s>tēṇaṁ kālēṇaṁ tēṇaṁ samaēṇaṁ ihēva jambūddīvē dīvē bhārahē vāsē pañcālēsu jaṇavaēsu kampillapurē nāmaṁ nayarē hōtthā- vaṇṇaō, tattha ṇaṁ duvaē nāmaṁ rāyā hōtthā-vaṇṇaō, tassa ṇaṁ culaṇī dēvī, dhaṭṭhajjuṇē kumārē juvarāyā.</s>
	    </p>
	    <p>
	      <s>taē ṇaṁ sā sūmāliyā dēvī tāō dēvalōgāō āukkhaēṇaṁ jāva caïttā ihēva jambuddīvē dīvē bhārahē vāsē pañcālēsu jaṇavaēsu kampillapurē nayarē duvayassa raṇṇō culaṇīē dēvīē kucchiṁsi dāriyattāē paccāyāyā taē ṇaṁ sā culaṇī dēvī navaṇhaṁ māsāṇaṁ jāva dāriyaṁ payāyā, taē ṇaṁ tīsē dāriyāē nivvattabārasāhiyāē imaṁ ēyārūvaṁ nāmaṁ0 jamhā ṇaṁ ēsā dāriyā dupayassa raṇṇō culaṇīē dēvīē attayā taṁ hōu ṇaṁ amhaṁ imīsē dāriyāē nāmadhējjē dōvaī taē ṇaṁ tīsē ammāpiyarō imaṁ ēyārūvaṁ gōṇṇaṁ guṇanipphanna nāmadhējjaṁ karēnti-dōvaī-dōvaī.</s>
	    </p>
	    <p>
	      <s>taē ṇaṁ sā dōvaī dāriyā pañcadhāīpariggahiyā jāva girikandaramallīṇā iva campagalayā nivāya-nivvāghāyaṁsi suhaṁsuhēṇaṁ parivaḍḍhaï taē ṇaṁ sā dōvaī rāyavarakannā ummukkabālabhāvā jāva ukkiṭṭhasarīrā jāyā yāvi hōtthā, taē ṇaṁ taṁ dōvaïṁ rāyavarakannaṁ aṇṇayā kayāi antēuriyāō ṇhāyaṁ jāva savvālaṅkāravibhūsiyaṁ karēnti karēttā duvayassa raṇṇō pāyavandiyaṁ pēsēnti, taē ṇaṁ sā dōvaī rāyavarakaṇṇā jēṇēva duvaē rāyā tēṇēva uvāgacchaï uvāgacchittā duvayassa raṇṇō pāyaggahaṇaṁ karēi.</s>
	    </p>
	    <p>
	      <s>taē ṇaṁ sē duvaē rāyā dōvaïṁ dāriyaṁ aṅkē nivēsēi nivēsēttā dōvaīē rāyavarakannāē rūvē ya jōvaṇṇē ya lāvaṇṇē ya jāyavimhaē dōvaïṁ rāyavarakannaṁ ēvaṁ vayāsī — jassa ṇaṁ ahaṁ tumaṁ puttā! rāyassa vā juvarāyassa vā bhāriyattāē sayamēva dalaïssāmi tattha ṇaṁ tumaṁ suhiyā vā duhiyā vā bhavējjāsi taē ṇaṁ mamaṁ jāvajjīvāē hiyayadāhē bhavissaï, taṁ ṇaṁ ahaṁ tava puttā! ajjāyaē sayaṁvarayaṁ viyarāmi, ajjayāē ṇaṁ tumaṁ dinnaṁ sayaṁvarā jaṁ ṇaṁ tumaṁ sayamēva rāyaṁ vā juvarāyaṁ vā varēhisi sē ṇaṁ tava bhattārē bhavissaï tti kaṭṭu tāhiṁ iṭṭhāhiṁ jāva āsāsēi āsāsēttā paḍivisajjēi.</s>
	    </p>
	  </div>
	  <div type="section" n="169">
	    <p>
	      <s>taē ṇaṁ sē duvaē rāyā dūyaṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiyā! bāravaïṁ nayariṁ tattha ṇaṁ tumaṁ kaṇhaṁ vāsudēvaṁ samuddavijayapāmōkkhē dasa dasārē baladēvapāmōkkhē pañca mahāvīrē uggasēṇapāmōkkhē sōlasa rāyasahassē pajjunnapāmōkkhāō addhuṭṭhāō kumārakōḍīō sambapāmōkkhaō saṭṭhi duddantasāhassīō vīrasēṇapāmōkkhāō ēkkavīsaṁ vīrapurisasāhassīō mahāsēṇa pāmōkkhāō chappannaṁ balavagasāhassīō aṇṇē ya bahavē rāīsara-talavara-māḍambiya-kōḍumbiya-ibbha-sēṭṭhi-sēṇāvaï-satthavāhapabhiiō karayalapariggahiyaṁ dasanahaṁ sirasāvattaṁ matthaē añjaliṁ kaṭṭu jaēṇaṁ vijaēṇaṁ vaddhāvēhi vaddhāvēttā ēvaṁ vayāhi-</s>
	    </p>
	    <p>
	      <s>ēvaṁ khalu dēvāṇaüppiyā! kampillapurē nayarē duvayassa raṇṇō dhūyāē cūlaṇīē attayāē dhaṭṭhajjuṇakumārassa bhaïṇīē dōvaīē rāyavarakaṇṇāē sayaṁvarē bhavissaï taṁ ṇaṁ tubbhē duvayaṁ rāyaṁ anugiṇhēmāṇā akālaparihīṇaṁ cēva kampillapurē nayarē samōsaraha, taē ṇaṁ dūē karayala kaṭṭu duvayassa raṇṇō ēyamaṭṭhaṁ paḍisuēi paḍisuṇēttā jēṇēva saē gihē tēṇēva uvāgacchaï uvāgacchittā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā cāugdhaṇṭaṁ āsarahaṁ juttāmēva uvaṭṭhavēha tē vi tahēva uvaṭṭhavēnti, taē ṇaṁ sē dūē ṇhāē jāva appamahagghābharaṇālaṅkiyasarīrē cāugghaṇṭaṁ āsarahaṁ durūhaï durūhittā bahūhiṁ purisēhiṁ-saṇṇaddha-jāva gahiyāuha-paharajēhiṁ-saddhiṁ samparivuḍē kampillapuraṁ nayaraṁ majjhaṁmajjhēṇaṁ niggacchaï, pañcālajaṇavayassa majjhaṁmajjhēṇaṁ jēṇēva dēsappantē tēṇēva uvāgacchaï uvāgacchittā suraṭṭhājaṇavayassa majjhaṁmajjhēṇaṁ jēṇēva bāravaī nayarī tēṇēva uvāgacchaï uvāgacchittā bāravaïṁ nayariṁ majjhaṁmajjhēṇaṁ anuppavisaï anuppavisittā jēṇēva kaṇhassa vāsudēvassa bāhiriyā uvaṭṭhāṇasālā tēṇēva uvāgacchaï uvāgacchittā cāugghaṇṭaṁ āsarahaṁ ṭhāvēi ṭhāvēttā rahāō paccōrūhaï paccōrūhittā maṇussavaggurāparikkhittē pāyacāravihārēṇaṁ jēṇēva kaṇhē vāsudēvē tēṇēva uvāgacchaï uvāgacchittā kaṇhaṁ vāsudēvaṁ samuddavijayapāmōkkhē ya dasa dasārē jāva chapanapnaṁ bahalavagasāhassīō karayala taṁ cēva jāva samōsaraha.</s>
	    </p>
	    <p>
	      <s>taē ṇaṁ sē kaṇhē vāsudēvē tassa dūyassa antiē ēyamaṭṭhaṁ sōccā nisamma haṭṭhatuṭṭha0 jāvahiyaē taṁ dūyaṁ sakkārēi sammāṇēi sakkārēttā sammāṇēttā paḍivisajjēi.</s>
	    </p>
	    <p>
	      <s>taē ṇaṁ sē kaṇhē vāsudēvē kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiyā! sabhāē suhammāē sāmudāiyaṁ bhēriṁ tālēhi, taē ṇaṁ sē kōḍumbiyapurisē karayala jāva kaṇhassa vāsudēvassa ēyamaṭṭhaṁ paḍisuṇēi paḍisuṇēttā jēṇēva sabhāē suhammāē sāmudāiyā bhērī tēṇēva uvāgacchaï uvāgacchittā sāmudāiyaṁ bhēriṁ mahayā-mahayā saddēṇaṁ tālēi.</s>
	    </p>
	    <p>
	      <s>taē ṇaṁ tāē sāmudāiyāē bhērīē tāliyāē samāṇīē samuddavijayapāmōkkhā dasa dasārā jāva mahāsēṇapōkkhāō chappannaṁ balavagasāhassīō ṇhāyā jāva vibhūsiyā jahā vibhavaïḍḍhisakkāra-samudaēṇaṁ appēgaïyā hayagayā jāva pāyavihāracārēṇaṁ jēṇēva kaṇhē vāsudēva tēṇēva uvāgacchantiṁ uvāgacchittā karayala0 jāva kaṇhaṁ vāsudēvaṁ jaēṇaṁ vijaēṇaṁ vaddhāvēnti.</s>
	    </p>
	    <p>
	      <s>taē ṇaṁ sē kaṇhē vāsudēvē kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! ābhisēkkaṁ hatthirayaṇaṁ paḍikappēha haya-gaya-jāva paccappiṇanti, taē ṇaṁ sē kaṇhē vāsudēvē jēṇēva majjaṇadharē tēṇēva uvāgacchaï uvāgacchittā samattajālā-kulābhirāmē jāva añjaṇagirikūḍasannibhaṁ gayavaïṁ naravaī durūḍhē.</s>
	    </p>
	    <p>
	      <s>taē ṇaṁ sē kaṇhē vāsudēvē samuddavijayapāmōkkhēhiṁ dasahiṁ dasārēhiṁ jāva aṇaṅgasēṇāpāmōkkhāhiṁ anēgāhiṁ gaṇiyāsāhassīhiṁ saddhiṁ samparivuḍē savviḍḍhīē jāva ravēṇaṁ bāravaïṁ nayariṁ majjhaṁmajjhēṇaṁ niggacchaï niggacchittā suraṭṭhāṇajaṇavayassa majjhaṁmajjhēṇaṁ jēṇēva dēsappantē tēṇēva uvāgacchaï uvāgacchittā pañcālajaṇavayassa majjhaṁmajjhēṇaṁ jēṇēva kampillapurē nayarē tēṇēva pahārēttha gamaṇāē.</s>
	    </p>
	  </div>
	  <div type="section" n="170">
	    <p>
	      <s>taē ṇaṁ sē duvaē rāyā dōccaṁ pi dūyaṁ saddāvēi saddāvēttā ēvaṁ vayāsī gacchaha ṇaṁ tumaṁ dēvāṇuppiyā! hatthiṇāuraṁ nayaraṁ tattha ṇaṁ tumaṁ paṇḍurāyaṁ saputtayaṁ juhiṭṭhilaṁ bhīmasēṇaṁ ajjuṇaṁ naülaṁ sahadēvaṁ dujjōhaṇaṁ bhāisaya-samaggaṁ gaṅgēyaṁ viduraṁ dōṇaṁ jayaddahaṁ saüṇiṁ kīvaṁ āsatthāmaṁ karayala0 jāva kaṭṭu tahēva samōsaraha! taē ṇaṁ sē dūē ēvaṁ vayāsi- jahā vāsudēvē navaraṁ bhērī natthi jāva jēṇēva kampillapurē nayarē tēṇēva pahārēttha gamaṇāē.</s>
	    </p>
	    <p>
	      <s>ēēṇēva kamēṇaṁ – taccaṁ dūyaṁ0 campaṁ nayariṁ tattha ṇaṁ tumaṁ kaṇhaṁ aṅgarāyaṁ sēllaṁ nandirāyaṁ karayala tahēva jāva samōsaraha caütthaṁ dūyaṁ suttimaïṁ nayariṁ tattha sisupālaṁ damaghōsasuyaṁ pañcabhāisaya samparivuḍaṁ karayala tahēva jāva samōsaraha| pañcamaṁ dūyaṁ0 hatthisīsaṁ nayariṁ tattha ṇaṁ tumaṁ damadantaṁ rāyaṁ karayala tahēva jāva samōsaraha| chaṭṭhaṁ dūyaṁ0 mahuraṁ nayariṁ, tattha ṇaṁ tumaṁ dharaṁ rāyaṁ karayala jāva samōsaraha, sattamaṁ dūyaṁ0 rāyagihaṁ nayariṁ, tattha ṇaṁ tumaṁ sahadēvaṁ jarāsandhasuyaṁ karayala jāva samōsarahā aṭṭhamaṁ dūyaṁ0 kōḍiṇṇaṁ nayaraṁ tattha ṇaṁ tumaṁ rūppiṁ bhēsagasuyaṁ0 karayala tahēva jāva samōsarahā navamaṁ dūyaṁ0 virāṭaṁ nayaraṁ tattha ṇaṁ tumaṁ kīyagaṁ bhāusaya-samaggaṁ karayala jāva samōsarahā dasamaṁ dūyaṁ avasēsēsu gāmāgaranagarēsu aṇēgāiṁ rāyasahassāiṁ jāva samōsaraha.</s>
	    </p>
	    <p>
	      <s>taē ṇaṁ sē dūē tahēva niggacchaï jēṇēva gāmāgara jāva samōsaraha| taē ṇaṁ tāiṁ anēgāiṁ rāyasahassāiṁ tassa dūyassa antiē ēyamaṭṭhaṁ sōccā nisamma haṭṭha0 taṁ dūyaṁ sakkārēi sammāṇēnti paḍivisajjinti.</s>
	    </p>
	    <p>
	      <s>taē ṇaṁ tē vāsudēva pāmukkhā bahavē rāyasahassā pattēyaṁ-pattēyaṁ ṇhāyā saṇṇaddha-baddha-vammiya-kavayā hatthikhandhavaragayā haya-gaya-raha mahayā bhaḍa-caḍagara-raha-paḍakara-vindaparikkhittā saēhiṁ-saēhiṁ nagarēhintō abhiniggacchanti abhiniggacchittā jēṇēva pañcālē jaṇavaē tēṇēva pahārēttha gamaṇē.</s>
	    </p>
	    <p>
	      <s>taē ṇaṁ sē duvaē rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiyā! kampillapurē nayarē bahiyā gaṅgāē mahānaīē adūrasāmantē ēgaṁ mahaṁ sayaṁvaramaṇḍavaṁ karēha aṇēgakhambha-sayasanniviṭṭhaṁ līlaṭṭhiya-sālibhañjiyāgaṁ jāva paccappaṇanti.</s>
	    </p>
	    <p>
	      <s>taē ṇaṁ sē duvaē rāyā dōccampi kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! vāsudēvapāmōkkhāṇaṁ bahūṇaṁ rāyasahassāṇaṁ āvāsē karēha tēvi karēttā0 paccappiṇanti.</s>
	    </p>
	    <p>
	      <s>taē ṇaṁ sē duvaē rāyā vāsudēvapāmōkkhāṇaṁ bahūṇaṁ rāyasahassāṇaṁ āgamaṇaṁ jāṇēttā pattēyaṁ-pattēyaṁ hatthikhandha jāva samparivuḍē agghaṁ ca pajjaṁ ca gahāya savviḍḍhīē kampillapurāō niggacchaï niggacchittā jēṇēva tē vāsudēvapāmōkkhā bahavē rāyasahassā tēṇēva uvāgacchaï uvāgacchittā tāiṁ vāsudēva pāmōkkhāiṁ agghēṇa ya pajjēṇa ya sakkārēi sammāṇēi, tēsiṁ vāsudēva pāmukkhāṇaṁ pattēyaṁ-pattēyaṁ āvāsē viyaraï.</s>
	    </p>
	    <p>
	      <s>taē ṇaṁ tē vāsudēvapāmōkkhā jēṇēva sayā-sayā āvāsā tēṇēva uvāgacchanti uvāgacchittā hatthikhandhēhintō paccōrūhanti paccōrūhittā pattēyaṁ-pattēyaṁ khandhāvāranivēsaṁ karēnti karēttā saēsu-saēsu āvāsēsu anuppavisanti anuppavisittā saēsu-saēsu āvāsēsu āsaṇēsu ya sayaṇēsu ya sannisaṇṇā ya santuyaṭṭā ya bahūhiṁ gandhavvēhiṁ ya nāḍaēhiṁ ya uvagijjamāṇā ya uvanaccijjamāṇā ya viharanti.</s>
	    </p>
	    <p>
	      <s>taē ṇaṁ sē duvē rāyā kampillapuraṁ nayaraṁ anuppavisaï anuppavisittā vipulaṁ asaṇa-pāṇa-khāima-sāimaṁ uvakkhaḍāvēi uvakkhaḍāvēttā kōḍumbiyapurisē saddāvēi saddāvēttā ēva vayāsī — gacchaha ṇaṁ tubbhē dēvāṇuppiyā vipulaṁ asaṇaṁ0 suraṁ ca majjaṁ ca maṁsaṁ ca sīdhuṁ ca pasannaṁ ca subahuṁ puppha-vattha-gandhamallālaṅkāraṁ ca vāsudēva-pāmōkkhāṇaṁ rāyasahassāṇaṁ āvāsēsu sāharaha tēvi sāharanti.</s>
	    </p>
	    <p>
	      <s>taē ṇaṁ sē vāsudēvapāmōkkhā taṁ vipulaṁ asaṇaṁ0 pasannaṁ ca āsāēmāṇā visādēmāṇā paribhāēmāṇā paribhuñjēmāṇā viharanti, jimiyabhuttuttarāgayā vi ya ṇaṁ samāṇā āyantā jāva suhāsaṇavaragayā bahūhiṁ gandhavvēhi jāva viharanti.</s>
	    </p>
	    <p>
	      <s>taē ṇaṁ sē duvaē rāyā paccāvaraṇha-kālasamayaṁsi kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! kampillapurē siṅghāḍaga-jāva pahēsu vāsudēvapāmōkkhāṇaṁ rāyasahassāṇaṁ āvāsēsu hatthikhandhavaragayā mahayā-mahayā saddēṇaṁ jāva ugghōsēmāṇā ēvaṁ vayaha- ēvaṁ khalu dēvāṇuppiyā0 kallaṁ pāuppabhāyāē jāva duvayassa raṇṇō dhūyāē culaṇīē dēvīē attiyāē ghaṭṭhajjuṇassa bhagiṇīē dōvaīē rāyavarakaṇṇāē sayaṁvarē bhavissaï, taṁ tubbhē ṇaṁ dēvāṇuppiyā! duvayaṁ rāyāṇaṁ anugiṇhēmāṇā ṇhāyā jāva savvālaṅkāravibhūsiyā hatthikhandhavaragayā sakōrēṇṭa0 sēyavaracāmarāhiṁ0 haya-gaya-raha0 mahayā bhaḍa-caḍagara jāva parikkhittā jēṇēva sayaṁvarāmaṇḍavē tēṇēva uvāgacchaha uvāgacchittā pattēyaṁ-pattēyaṁ nāmaṅkiēsu āsaṇēsu nisīyaha nisīittā dōvaïṁ rāyavarakaṇṇaṁ paḍivālēmāṇā-paḍivālēmāṇā ciṭṭhaha tti ghōsaṇaṁ ghōsēha dhōsēttā mama ēyamāṇattiyaṁ paccappiṇaha taē ṇaṁ kōḍumbiyapurisā tahēva jāva paccappiṇanti.</s>
	    </p>
	    <p>
	      <s>taē ṇaṁ sē duvaē rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! sayaṁvaramaṇḍapaṁ āsiya-saṁmajjiōvalittaṁ sugandhadhavaragandhiyaṁ pañcavaṇṇapupphōvayārakaliyaṁ kālāgaru-pavara-kundurukka-turukka-jāva gandhavaṭṭibhūyaṁ mañcāimañcakaliyaṁ karēha kāravēi karēttā kāravēttā vāsudēpāmōkkhāṇaṁ bahūṇaṁ rāyasahassāṇaṁ pattēyaṁ-pattēyaṁ nāmaṅkiyāiṁ āsaṇāiṁ atthuyapaccatthuyāiṁ raēha raēttā ēyamāṇattiyaṁ paccappiṇaha, tē vi jāva paccappiṇanti.</s>
	    </p>
	    <p>
	      <s>taē ṇaṁ tē vāsudēvapāmōkkhā bahavē rāyasahassā kallaṁ pāuppabhāyāē0 ṇhāyā jāva savvālaṅkāravibhūsiyā hatthikhandhavaragayā sakōrēṇṭa0 sēyavaracāmarāhiṁ0 haya-gaya-jāva samparivuḍā savviḍḍhīē jāva ravēṇaṁ jēṇēva sayaṁvarāmaṇḍavē tēṇēva uvāgacchanti uvāgacchittā anuppavisanti anuppavisittā pattēyaṁ-pattēyaṁ nāmaṅkiēsu āsaṇēsu nisīyanti dōvaï rāyavarakannaṁ paḍivālēmāṇā-paḍivālēmāṇā ciṭṭhanti.</s>
	    </p>
	    <p>
	      <s>taē ṇaṁ sē paṇḍuē rāyā kallaṁ0 ṇhāē jāva savvālaṅkāravibhūsiē hatthikhandhavaragaē sakōrēṇṭa0 sēyavaracāmarāhiṁ0 haya-gaya0 kampillapuraṁ nagaraṁ majjhaṁmajjhēṇaṁ niggacchaï jēṇēva sayaṁvarāmaṇḍavē jēṇēva vāsudēvapāmōkkhā bahavē rāyasahassā tēṇēva uvāgacchaï uvāgacchittā tēsiṁ vāsudēvapāmōkkhāṇaṁ karayala0 vaddhāvēttā kaṇhassa vāsudēvassa sēyavaracāmaraṁ gahāya uvavīyamāṇē ciṭṭhaī.</s>
	    </p>
	  </div>
	  <div type="section" n="171">
	    <p>
	      <s>taē ṇaṁ sā dōvaī rāyavarakannā kallaṁ0 jēṇēva majjaṇagharē tēṇēva uvāgacchaï uvāgacchittā0 ṇhāyā kayabalikammā kaya-kōuya-maṅgala-pāyacchittā suddhappāvēsāiṁ maṅgallāiṁ vatthāiṁ pavara-parihiyā majjhaṇagharāō paḍinikkhamaï paḍinikkhimittā jēṇēva jiṇagharē tēṇēva uvāgacchaï uvāgacchittā jiṇagharaṁ anupavisaï anupavisittā jiṇapaḍimāṇaṁ ālōē paṇāmaṁ karēi karēttā lōmahatthayaṁ parāmusaï ēvaṁ jahā sūriyābhō jiṇapaḍimāō accēi accēttā tahēva bhāṇiyavvaṁ jāva dhūvaṁ ḍahaï0, vāmaṁ jāṇuṁ añcēi dāhiṇaṁ jāṇuṁ dharaṇitalaṁsi nihaṭṭu tikkhuttā muddhāṇaṁ dharaṇitalaṁsi nivēsaï isiṁ paccuṇṇamaï paccuṇṇamittā karayala0 jāva kaṭṭu ēvaṁ vayāsī — namōtthu ṇaṁ arahantāṇaṁ bhagavantāṇaṁ jāva sampattāṇaṁ vandaï namaṁsaï vandittā namaṁsittā jiṇagharāō paḍinikkhamaï paḍinikkhamittā jēṇēva antēurē tēṇēva uvāgacchaï.</s>
	    </p>
	  </div>
	  <div type="section" n="172">
	    <p>
	      <s>taē ṇaṁ taṁ dōvaïṁ rāyavarakannaṁ antēuriyāō savvālaṅkāravibhūsiyaṁ karēnti kiṁ tē? varapāyapattanēurā jāva cēḍiyā-cakkavāla-mahayaraga-vinda-parikkhittā antēurāō paḍinikkhamaï paḍinikkhamittā jēṇēva bāhiriyā uvaṭṭhāṇasālā jēṇēva cāugghaṇṭē āsarahē dēṇēva uvāgacchaï uvāgacchittā kiḍḍāviyāē lēhiyāē saddhiṁ cāugghaṇṭaṁ āsarahaṁ durūhaï taē ṇaṁ sē dhaṭṭajjuṇē kumārē dōvaīē rāyavarakannē sāratthaṁ karēi taē ṇaṁ sā dōvaī rāvayarakannā kampillapuraṁ nayaraṁ majjhaṁmajjhēṇaṁ jēṇēva sayaṁvaramaṇḍavē tēṇēva uvāgacchaï uvāgacchittā rahaṁ ṭhavēiṁ rahāō paccōrūhaï paccōrūhittā kiḍḍāviyāē lēhiyāē saddhiṁ sayavarāmaṇḍavaṁ anupavisaï anupavisittā karayala pariggahiyaṁ dasanahaṁ sirasāvattaṁ matthaē ṇaṁ añjaliṁ kaṭṭu tēsiṁ vāsudēva pāmōkkhāṇaṁ bahūṇaṁ rāyavarasahassāṇaṁ paṇāmaṁ karēi taē ṇaṁ sā dōvaī rāyavaraṇṇā ēgaṁ mahaṁ siridāmagaṇḍaṁ-kiṁ tē? pāḍala malli-campaya jāva sattacchayāīhiṁ gandhaddhaṇi muyantaṁ paramasuhaphāsaṁ darisaṇijjaṁ-gēṇhaï taē ṇaṁ sā kiḍḍāviyā jāva surūvā jāva vāmahatthēṇaṁ cillalagaṁ dappaṇaṁ gahēūṇa salaliyaṁ dappaṇasaṅkantabiṁva-sadaṁsiē ya sē dāhiṇēṇaṁ hatthēṇaṁ darisaē pavararāyasīhē phuḍavisaya-visuddha ribhiyagambhīra-mahurabhaṇiyā sā tēsiṁ savvēsi patthivāṇaṁ ammāpiuṇaṁ vaṁsa-satta-sāmattha-gōtta-vikkanti-kanti-bahuvihaāgama-māhappa-rūvaṁ kulasīlajāṇiyā kittaṇaṁ karēi paḍhamaṁ tāva vaṇhipuṅgavāṇaṁ dasāravara-vīrapurisa-tēlōkkavalavagāṇaṁ sattusayasahassā-māṇāvamaddagāṇaṁ bhavasiddhiya-varapuṇḍarīyāṇaṁ cillāgāṇaṁ bala-vīriya-rūva-jōvaṇṇa-guṇa-lāvaṇṇakittiyā kittaṇaṁ karēi taō puṇō uggasēṇamāīṇaṁ jāyavāṇaṁ bhaṇaï-sōhaggarūvakaliē varēhi varapurisagandhahatthīṇaṁ, jō hu tē hōi hiyaya-daïō.</s>
	    </p>
	    <p>
	      <s>taē ṇaṁ sā dōvaī rāyāvarakaṇṇagā bahūṇaṁ rāyavarasahassāṇaṁ majjhaṁmajjhēṇaṁ samaïcchamāṇī-samaïcchamāṇī puvvakayaniyāṇēṇaṁ cōijjamāṇī-cōijjamāṇī jēṇēva pañca paṇḍavā tēṇēva uvāgacchaï uvāgacchittā tē pañca paṇḍavē tēṇaṁ dasaddha-vaṇṇēṇaṁ kusumadāmēṇaṁ āvēḍhiyaparivēḍhiē karēi karēttā ēvaṁ vayāsī — ēē ṇaṁ maē pañca paṇḍavā variyā taē ṇaṁ tāiṁ vāsudēvapāmōkkhāiṁ bahūṇi rāyasahassāṇi mahayā-mahayā saddēṇaṁ ugdhōsēmāṇāiṁ-ugdhōsēmāṇāiṁ ēvaṁ vayanti-suvariyaṁ khalu bhō dōvaīē rāyavara-kannāē tti kaṭṭu sayaṁvaramaṇḍavāō paḍinikkhamanti paḍinikkhamittā jēṇēva sayā-sayā āvāsā tēṇēva uvāgacchanti.</s>
	    </p>
	    <p>
	      <s>taē ṇaṁ dhaṭṭhajjuṇē kumārē pañca paṇḍavē dōvaïṁ ca rāyavarakaṇṇaṁ cāugghaṇṭaṁ āsarahaṁ duruhāvēi duruhāvēttā kampillapuraṁ nayaraṁ majjhaṁmajjhēṇaṁ jāva sayaṁ bhavaṇaṁ anupavisaï.</s>
	    </p>
	    <p>
	      <s>taē ṇaṁ sē duvē rāyā pañca paṇḍavē dōvaïṁ ca rāyavarakaṇṇaṁ paṭṭayaṁ duruhāvēi durūhāvēttā sēyāpīyaēhiṁ kalasēhiṁ majjāvēi majjāvēttā aggihōmaṁ karāvēi pañcaṇhaṁ paṇḍavāṇaṁ dōvaīē ya pāṇiggahaṇaṁ kārāvēi, taē ṇaṁ sē duvaē rāyā dōvaīē rāyavarakannē imaṁ ēyārūvaṁ pīidāṇaṁ dalayaï taṁ jahā— aṭṭha hiraṇṇakōḍīō jāva aṭṭha pēsaṇakārīō dāsacēḍīō, aṇṇaṁ ca vipulaṁ dhaṇa-kaṇaga jāva dalayaï, taē ṇaṁ sē duvaē rāyā tāiṁ vāsudēvapāmōkkhāiṁ bahūiṁ rāyasahassāiṁ vipulēṇaṁ asaṇa-pāṇa-khāima-sāimēṇa puppha-vattha-gandha-jāva paḍivisajjēi.</s>
	    </p>
	  </div>
	  <div type="section" n="173">
	    <p>
	      <s>taē ṇaṁ sē paṇḍū rāyā tēsiṁ vāsudēvapāmōkkhāṇaṁ bahūṇaṁ rāyasahassāṇaṁ karayala0 jāva ēvaṁ vayāsī — ēvaṁ khalu dēvāṇuppiyā! hatthiṇāurē nayarē pañcaṇhaṁ paṇḍavāṇaṁ dōvaīē ya dēvīē kallāṇakārē bhavissaï, taṁ tubbhē ṇaṁ dēvāṇuppiyā! mamaṁ anugiṇhamāṇā akālaparihīṇaṁ cēva samōsaraha.</s>
	    </p>
	    <p>
	      <s>taē ṇaṁ tē vāsudēvapāmōkkhā bahavē rāyasahassā pattēyaṁ-pattēyaṁ jāva pahārēttha gamaṇāē.</s>
	      <s>taē ṇaṁ sē paṇḍū rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! hatthiṇāurē nayarē pañcaṇhaṁ paṇḍavāṇaṁ pañca pāsāyavaḍiṁsaē kārēha abbhuggayamūsiya vaṇṇaō jāva paḍirūvē taē ṇaṁ tē kōḍumbiyapurisā paḍisuṇēnti jāva kāravēnti taē ṇaṁ sē paṇḍū rāyā pañcahiṁ paṇḍavēhiṁ dōvaīē dēvīē saddhiṁ haya-gaya-jāva parikkhittē kampillapurāō paḍinikkhamaï paḍinikkhamittā jēṇēva hatthiṇāurē tēṇēva uvāgaē.</s>
	    </p>
	    <p>
	      <s>taē ṇaṁ sē paṇḍū rāyā tēsiṁ vāsudēvapāmōkkhāṇaṁ āgamaṇaṁ jāṇittā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! hatthiṇāurassa nayarassa bahiyā vāsudēvapāmōkkhāṇaṁ bahūṇaṁ rāyasahassāṇaṁ āvāsē-aṇēga-khambhasayasaṇṇiviṭṭhē kārēha kārēttā jāva tahēva paccappiṇanti.</s>
	    </p>
	    <p>
	      <s>taē ṇaṁ tē vāsudēvapāmōkkhā bahavē rāyasahassā jēṇēva hatthiṇāurē tēṇēva uvāgaē, taē ṇaṁ sē paṇḍū rāyā tē vāsudēva- pāmōkkhē bahavē rāyasahassē jēṇēva hatthiṇāurē tēṇēva uvāgaē, tatē ṇaṁ sē paṇḍurāyā tēsiṁ vāsudēva pāmōkkhāṇaṁ āgamaṇaṁ jāṇittā haṭṭhatuṭṭhē ṇhāē kayabalikammē jahā duvaē jāva jahārihaṁ āvāsē dalayaï.</s>
	    </p>
	    <p>
	      <s>taē ṇaṁ tē vāsudēvapāmōkkhā bahavē rāyasahassā jēṇēva sayāiṁ-sayāiṁ āvāsāiṁ tēṇēva uvāgacchanti tahēva jāva viharanti, taē ṇaṁ sē paṇḍū rāyā hatthiṇāuraṁ nayaraṁ anupavisaï anupavisittā kōḍumbiyapurisē saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! vipulaṁ asaṇa-pāṇa-khāima-sāimaṁ tahēva jāva viharanti, taē ṇaṁ sē paṇḍū rāyā tē pañca paṇḍavē dōvaïṁ ca dēviṁ paṭṭayaṁ duruhāvēi duruhāvēttā sēyāpīēhiṁ kalasēhiṁ ṇhāvēi ṇhāvēttā kallāṇakāraṁ karēi karēttā tē vāsudēvapāmōkkhē bahavē rāyasahassē vipulēṇaṁ asaṇaṁ puppha-vattha-gandha-mallālaṅkārēṇaṁ ya sakkārēi sammāṇēi sakkārēttā sammāṇēttā paḍivisajjaēi, taē ṇaṁ tāiṁ vāsudēvapāmōkkhāiṁ bahūiṁ jāva paḍigayāiṁ.</s>
	    </p>
	  </div>
	  <div type="section" n="174">
	    <p>
	      <s>taē ṇaṁ tē pañca paṇḍavā dōvaīē dēvīē saddhiṁ antō antēurapariyāla saddhiṁ kallākalliṁ vāraṁvārēṇaṁ urālāiṁ bhōgabhōgāiṁ bhuñjamāṇā viharanti, taē ṇaṁ sē paṇḍū rāyā aṇṇayā kayāiṁ pañcahiṁ paṇḍavēhiṁ kōntīē dēvīē dōvaīē ya saddhiṁ antō antēurapariyāla saddhiṁ samparivuḍē sīhāsaṇavaragaē yāvi viharaï.</s>
	    </p>
	    <p>
	      <s>imaṁ ca ṇaṁ kacchullanāraē-daṁsaṇēṇaṁ aïbhaddaē viṇīē antō-antō ya kalusa hiyaē majjhattha-uvatthiē ya allīṇa-sōmapiyadaṁsaṇē surūvē amaïla-sagala-parihiē kālamiyacamma-uttarāsaṅga-raïyavacchē daṇḍa-kamaṇḍalu-hatthē jaḍāmaüḍadittasiraē jannōvaïya-gaṇēttiya-muñjamēhalā-vāgalagharē hatthakaya-kacchabhīē piyagandhavvē dharaṇigōyarappahāṇē saṁvaraṇāvaraṇi-ōvayaṇuppayaṇi-lēsaṇīsu ya saṅkāṇi-ābhiōgi-pannati-gamaṇi-thambhimaṇīsu ya bahūsu vijjāhasurī vijjāsu vissuyajasē iṭṭhē rāmassa ya kēsavassa ya pajjunna paīva-samba-aniruddha-nisaḍha-ummuya-sāraṇa-gaya-sumuha-dummuhāīṇaṁ jāyavāṇaṁ addhaṭṭhāṇaṁ ya kumārakōḍīṇaṁ hiyaya-daïē santhavaē kalaha-juddha-kōlāhalappiē bhaṇḍaṇābhilāsī bahūsu ya samarasaya-samparāēsu daṁsaṇaraē samantaō kalahaṁ sadakkhiṇaṁ anugavēsamāṇē asamāhikarē dasāravara-vīrapurisa-tēlōkkavalavagāṇaṁ āmantēūṇa taṁ bhagavaïṁ pakkamaṇiṁ gagaṇagamaṇadacchaṁ uppaïō gagaṇamabhilaṅghayantō gāmāgara-nagara-khēḍa-kabbaḍa-maḍamba-dōṇamuha-paṭṭaṇa-sambāha-sahassamaṇḍiya thimiyamēiṇīyaṁ nibbhara jaṇapadaṁ vasuhaṁ ōlēintē rammaṁ hatthiṇāuraṁ uvāgaē paṇḍurāyabhavaṇaṁsi jhatti-vēṇēga samōvaïē.</s>
	    </p>
	    <p>
	      <s>taē ṇaṁ sē paṇḍū rāyā kacchullanārayaṁ ējjamāṇaṁ pāsaï pāsittā pañcahiṁ paṇḍabēhiṁ kuntīē dēvīē saddhiṁ āsaṇāō abbhuṭṭhēti abbhuṭṭhēttā kacchulla-nārayaṁ sattaṭṭhapayāiṁ paccuggacchaï paccuggacchittā tikkhu-ttō āyahiṇa-payāhiṇaṁ karēi karēttā vandaï namaṁsaï vandittā namaṁsittā maharihēṇa0 āsaṇēṇaṁ ya uvanimantēi.</s>
	    </p>
	    <p>
	      <s>taē ṇaṁ sē kacchullanāraē udagapariphōsiyāē dabbhōvaripaccatthuyāē bhisiyāē nisīyaï nisīittā paṇḍurāya-rajjē ya jāva antēurē ya kusalōdantaṁ pucchaï, taē ṇaṁ sē paṇḍū rāyā kōntī dēvī pañca ya paṇḍavā kacchullanārayaṁ āḍhanti jāva pajjuvāsanti.</s>
	    </p>
	    <p>
	      <s>taē ṇaṁ sā dōvaī dēvī kacchullanārayaṁ assañjayaṁ avirayaṁ appaḍihayapaccakkhāyapāvakkamanti kaṭṭu nō āḍhāi nō pariyāṇaï nō abbhuṭṭhēi nō pajjuvāsaï.</s>
	    </p>
	  </div>
	  <div type="section" n="175">
	    <p>
	      <s>taē ṇaṁ tassa kacchullanārayassa imēyārūvē ajjhatthiē cintiē patthiē maṇōgaē saṅkappē samuppajjitthā — ahō ṇaṁ dōvaī dēvī rūvēṇaṁ jāva lāvaṇṇēṇa ya pañcahiṁ paṇḍavēhiṁ anubaddhā samāṇī mamaṁ nō āḍhāi jāva nō pajjuvāsaï, taṁ sēyaṁ khalu mama dōvaīē dēvīē vippiyaṁ karēttaē tti kaṭṭu ēvaṁ sampēhēi sampēhēttā paṇḍurāyaṁ āpucchaï āpucchittā uppayaṇiṁ vijjaṁ āvāhēi āvāhēttā tē ukkiṭṭhiē jāva vijjāharagaīē lavaṇasamuddaṁ majjhaṁmajjhēṇaṁ puratthābhimuhē vīīvaïuṁ payattē yāvi hōtthā.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ ghāyaïsaṇḍē dīvē puratthimaddha-dāhiṇaḍḍha-bharahavāsē avarakaṅkā nāmaṁ rāyahāṇī hōtthā, tattha ṇaṁ avarakaṅkāē rāyahāṇīē paümanābhē nāmaṁ rāyā hōtthā-mahayāhimavanta0 vaṇṇaō, tassa ṇaṁ paümanābhassa raṇṇō satta dēvīsayāiṁ ōrōhē hōtthā, tassa ṇaṁ paümanābhassa raṇṇō sunābhē nāmaṁ puttē juvarāyāvi hōtthā, taē ṇaṁ sē paümanābhē rāyā antō antēuraṁsi ōrōha-samparivuḍē sīhāsaṇavaragaē viharaï.</s>
	    </p>
	    <p>
	      <s>taē ṇaṁ sē kacchullanāra jēṇēva avarakaṅkā rāyahāṇī jēṇēva paümanābhassa bhavaṇē tēṇēva uvāgacchaï uvāgacchittā paümanābhassa raṇṇō bhavaṇaṁsi jhattiṁ vēgēṇaṁ samōvaïē, taē ṇaṁ sē paümanābhē rāyā kacchullanārayaṁ ējjamāṇaṁ pāsaï pāsittā āsaṇāō abbhuṭṭhēi abbhuṭṭhēttā agghēṇaṁ jāva āsaṇēṇaṁ uvanimantēiṁ, taē ṇaṁ sē kacchullanāraē udagapariphōsiyāē dabbhōvarapaccatthuyāē bhisiyāē nisīyaï jāva kusalōdantaṁ āpucchaï.</s>
	    </p>
	    <p>
	      <s>taē ṇaṁ sē paümanābhē rāyā niyagaōrēhē jāyavimhaē kacchullanārayaṁ ēvaṁ vayāsī — tumaṁ dēvāṇuppiyā bahūṇi gāmāṇi jāva gihāiṁ anupavisasi, taṁ atthiyāiṁ tē kahiñci dēvāṇuppiyā! ērisaē ōrōhē diṭṭhapuvvē jārisaē ṇaṁ mama ōrōhē? taē ṇaṁ sē kacchullanāraē paümanābhēṇaṁ ēvaṁ vuttē samāṇē īsiṁ vihasiyaṁ karēi karēttā ēvaṁ vayāsī — sarisē ṇaṁ tumaṁ paümanābhā! tassa agaḍadaddurassa.kē ṇaṁ dēvāṇuppiyā sē agaḍadaddurē? ēvaṁ jahā malliṇāē ēvaṁ khalu dēvāṇuppiyā! jambuddīvē dīvē bhārahē vāsē hatthiṇāurē nayarē dupayassa raṇṇō dhūyā culaṇīē dēvīē attayā paṇḍussa suṇhā pañcaṇhaṁ paṇḍavāṇaṁ bhāriyā dōvaī nāmaṁ dēvī rūvēṇa ya jāva ukkiṭṭhasarīrā dōvaīē ṇaṁ dēvīē chinnassavi pāyaṅguṭṭhassa ayaṁ tava ōrōhaē sayampi kalaṁ na agghaï tti jāva kaṭṭu paümanābhaṁ āpucchaï āpucchittā jāmēva disiṁ pāubbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ sē paümanābhē rāyā kacchullanārayassa antiē ēyamaṭṭhaṁ sōccā nisamma dōvaīē dēvīē rūvē ya jōvaṇṇē ya lāvaṇṇē ya mucchiē gaḍhiē giddhē ajjhōvavaṇṇē jēṇēva pōsahasālā tēṇēva uvāgacchaï uvāgacchittā pōsahasālaṁ jāva puvvasaṅgaïyaṁ dēvaṁ ēvaṁ vayāsī — ēvaṁ khalu dēvāṇuppiyā! jambuddīvē dīvē bhārahē vāsē hatthiṇāurē jāva sarīrā taṁ icchāmi ṇaṁ dēvāṇuppiyā! dōvaïṁ dēviṁ iha havvamāṇīyaṁ.</s>
	    </p>
	    <p>
	      <s>taē ṇaṁ sē puvvasaṅgaïē dēvē paümanābhaṁ ēvaṁ vayāsī — nō khalu dēvāṇuppiyā! ēyaṁ bhūyaṁ vā bhavvaṁ vā bhavissaṁ vā jaṇṇaṁ dōvaī dēvī pañca paṇḍavē mōttūṇaṁ aṇṇēṇaṁ purisēṇaṁ saddhiṁ urālāiṁ jāva viharissaï, tahāvi ya ṇaṁ ahaṁ tava piyaṭṭhayāē dōvaïṁ dēviṁ ihaṁ havvamāṇēmi tti kaṭṭu paümanābhaṁ āpucchaï āpucchittā tāē ukkiṭṭhāē jāva lavaṇasamuddaṁ majjhaṁmajjhēṇaṁ jēṇēva hatthiṇāurē nayarē tēṇēva pahārēttha gamaṇāē.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ hatthiṇāurē nayarē juhiṭṭhillē rāyā dōvaīē dēvīē saddhiṁ uppiṁ āgāsatalagaṁsi suhappasuttē yāvi hōtthā, taē ṇaṁ sē puvvasaṅgaïē dēvē jēṇēva juhiṭṭhillē rāyā jēṇēva dōvaī dēvī tēṇēva uvāgacchaï uvāgacchittā dōvaīē dēvīē ōsōvaṇiyaṁ dalayaï dalaïttā dōvaïṁ dēviṁ giṇhaï giṇhittā tāē ukkiṭṭhāē jāva dēvagaīē jēṇēva avarakaṅkā jēṇēva paümanābhassa bhavaṇē tēṇēva uvāgacchaï uvāgacchittā paümanābhassa bhavaṇaṁsi asōgavaṇiyāē dōvaïṁ dēviṁ ṭhāvēi ṭhāvēttā ōsōvaṇiṁ avaharaï avaharittā jēṇēva paümanābhē tēṇēva uvāgacchaï uvāgacchittā ēvaṁ vayāsī — ēsa ṇaṁ dēvāṇuppiyā maē hatthiṇāurāō dōvaī dēvī ihaṁ havvamāṇīyā tava asōgavaṇiyāē ciṭṭhaï, aō paraṁ tumaṁ jāṇisa tti kaṭṭu jāmēva disiṁ pāubbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ sā dōvaï dēvī taō muhuttantarassa paḍibuddhā samāṇī taṁ bhavaṇaṁ asōgavaṇiyaṁ ca apaccabhijāṇamāṇī ēvaṁ vayāsī — nō khalu amhaṁ ēsē saē bhavaṇē nō khalu ēsā amhaṁ sagā asōgavaṇiyā, taṁ na najjaï ṇaṁ ahaṁ kēṇaï dēvēṇa vā dāṇavēṇa vā kinnarēṇa vā kimpurisēṇaṁ vā mahōragēṇa vā gandhavvēṇa vā aṇṇassa raṇṇō asōgavaṇiyaṁ sāhariyaṁ tti kaṭṭu ōhayamaṇasaṅkappā jāva jhiyāyaï.</s>
	    </p>
	    <p>
	      <s>taē ṇaṁ sē paümanābhē ṇhāē jāva savvālaṅkāravibhūsiē antēura-pariyālasamparivuḍē jēṇēva asōgavaṇiyā jēṇēva dōvaī dēvī tēṇēva uvāgacchaï uvāgacchittā dōvaïṁ dēviṁ ōhayamaṇasaṅkappaṁ jāva jhiyāyamāṇiṁ pāsaï pāsittā ēvaṁ vayāsī — kinnaṁ tumaṁ dēvāṇuppiē! ōhayamaṇa- jāva jhiyāhiṁ, ēvaṁ khalu tumaṁ dēvāṇuppiyāē! mama puvvasaṅgaïēṇaṁ dēvēṇaṁ jambuddīvāō dīvāō bhārahāō vāsāō hatthiṇāurāō nayarāō juhiṭṭhilassa raṇṇō bhavaṇāō sāhariyā taṁ mā ṇaṁ tumaṁ dēvāṇuppiyā! ōhayamaṇasaṅkappā jāva jhiyāhi, tumaṁ ṇaṁ maē saddhiṁ vipulāiṁ bhōgabhōgāiṁ jāva viharāhi.</s>
	    </p>
	    <p>
	      <s>taē ṇaṁ sā dōvaī dēvī paümanābhaṁ ēvaṁ vayāsī ēvaṁ khalu dēvāṇuppiyā! jambuddīvē dīvē bhārahē vāsē bāravaīē nayarīē kaṇhē nāmaṁ vāsudēvē mama piyabhāuē parivasaï, taṁ jaï ṇaṁ sē chaṇhaṁ māsāṇaṁ mama kūvaṁ nō havmāgacchaï, taē ṇaṁ ahaṁ dēvāṇuppiyā! jaṁ tumaṁ vadasi tassa āṇā ōvāya vayaṇa niddēsē ciṭṭhissāmi, taē ṇaṁ sē paümanāmē dōvaīē dēvīē ēyamaṭṭhaṁ paḍisuṇēi paḍisuṇēttā dōvaïṁ dēviṁ kaṇṇantēurē ṭhavēi, taē ṇaṁ sā dōvaïṁ dēvī chaṭṭhañchaṭṭhēṇaṁ aṇikkhittēṇaṁ āyambila-pariggahiēṇaṁ tavōkammēṇaṁ appāṇaṁ bhāvēmāṇī viharaï.</s>
	    </p>
	  </div>
	  <div type="section" n="176">
	    <p>
	      <s>taē ṇaṁ sē juhiṭṭhillē rāyā taō muhuttantarassa paḍibuddhē samāṇē dōvaïṁ dēviṁ pāsē apāsamāṇē sayaṇijjāō uṭṭhēi uṭṭhēttā dōvaīē dēvīē savvaō samantā maggaṇagavēsaṇaṁ karēi karēttā dōvaīē katthaï suiṁ vā khuiṁ vā pavittaṁ vā alabhamāṇē jēṇēva paṇḍū rāyā tēṇēva uvāgacchaï uvāgacchittā paṇḍu rāyaṁ ēvaṁ vayāsī — ēvaṁ khalu tāō! mamaṁ āgāsatalaṅgisa suhapasuttassa pāsāō dōvaī dēvī na najjaï kēṇaï dēvēṇa vā dāṇavēṇa vā kinnarēṇa vā kimpurisēṇaṁ vā mahōragēṇa vā gandhavvēṇaṁ vā hiyā vā niyā vā avakkhittā vā? taṁ icchāmi ṇaṁ tāō! dōvaīē dēvīē savvaō samantā maggaṇagavēsaṇaṁ karittaē.</s>
	    </p>
	    <p>
	      <s>taē ṇaṁ sē paṇḍū rāyā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppayā! hatthiṇāurē nayarē siṅghāḍaga-tiga-caükka-caccara-caümmuha-mahāpahapahēsu mahayā-mahayā saddēṇaṁ ugghōsēmāṇā-ugghōsēmāṇā ēvaṁ vayaha-ēvaṁ khalu dēvāṇuppiyā! juhiṭṭhilassa raṇṇō āgāsatalagaṁsi suhapasuttassa pāsāō dōvaī dēvī na najjaï kēṇaï dēvēṇa vā dāṇavēṇa vā kiṇṇarēṇa vā kimpurisēṇaṁ vā mahōragēṇa vā gandhavvēṇa vā hiyā vā niyā vā avakkhittā vā taṁ jō ṇaṁ dēvāṇuppiyā! dōvaïē dēvīē suiṁ vā jāva pavittaṁ vā parikahēi tassa ṇaṁ paṇḍū rāyā viulaṁ atthasampayāṇaṁ dalayaï tti kaṭṭu ghōsaṇaṁ ghōsāvēha ghōsāvēttā ēyamāṇattiyaṁ paccappiṇaha taē ṇaṁ tē kōḍumbiyapurisā jāva paccappiṇanti.</s>
	    </p>
	    <p>
	      <s>taē ṇaṁ sē paṇḍū rāyā dōvaīē dēvīē katthaï suiṁ vā jāva alabhamāṇē kōnti dēviṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiē! bāravaïṁ nayariṁ kaṇhassa vāsudēvassa ēyamaṭṭhaṁ nivēdēhi- kaṇhē ṇaṁ vāsudēvē dōvaīē maggaṇa-gavēsaṇaṁ karējjā, aṇṇahā na najjaï dōvaīē dēvīē suīṁ vā khuīṁ vā pavattīṁ vā uvalabhējjā, taē ṇaṁ sā kōntī dēvā paṇḍuraṇṇā ēvaṁ vuttā samāṇī jāva paḍisuṇēi paḍisuṇēttā ṇhāyā kayabalikammā hatthikhandhavaragayā hatthiṇāuraṁ nayaraṁ majjhaṁmajjhēṇaṁ nigacchaï nigacchittā kurujaṇavayassa majjhaṁmajjhēṇaṁ jēṇēva suraṭṭhājaṇavaē jēṇēva bāravaī nayarī jēṇēva aggujjāṇē tēṇēva uvāgacchaï uvāgacchittā hatthikhandhāō paccōrūhaï paccōrūhittā kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! bāravaīṁ nayariṁ tēṇēva anupavisaha anupavisittā kaṇhaṁ vāsudēvaṁ karayala0 jāva ēvaṁ vayaha- ēvaṁ khalu sāmī! tubbhaṁ piucchā kōntī vī hatthiṇāurāō nayarāō ihaṁ havvamāgayā tuvvaṁ daṁsaṇaṁ kaṅkhaï.</s>
	    </p>
	    <p>
	      <s>taē ṇaṁ tē kōḍumbiyapurisā jāva kahēnti taē ṇaṁ kaṇhē vāsudēvē kōḍumbiyapurisāṇaṁ antiē ēyamaṭṭhaṁ sōccā nisamma haṭṭhatuṭṭhē hatthikhandhavaragaē bāravaīē nayarīē majjhaṁmajjhēṇaṁ jēṇēva kōntī dēvī tēṇēva uvāgacchaï uvāgacchittā hatthikhandhāō paccōrūhaï paccōrūhittā kōntīē dēvīē pāyaggahaṇaṁ karēi karēttā kōntīē dēvīē saddhiṁ hatthikhandhaṁ durūhaï durihittā bāravaīē nayarīē majjhaṁmajjhēṇaṁ jēṇēva saē gihē tēṇēva uvāgacchaï uvāgacchittā sayaṁ gihaṁ anuppavisaï.</s>
	    </p>
	    <p>
	      <s>taē ṇaṁ sē kaṇhē vāsudēvē kōnti dēviṁ ṇhāyaṁ kayabalikammaṁ jimiyabhuttuttarāgayaṁ jāva suhāsaṇavaragayaṁ ēvaṁ vayāsī — sandisaü ṇaṁ picchā! kimāgamaṇapaōyaṇaṁ? taē ṇaṁ sā kōntī dēvī kaṇhaṁ vāsudēvaṁ ēvaṁ vayāsī — ēvaṁ khalu puttā! hatthiṇāurē nayarē juhiṭṭhilassa raṇṇō āgāsatalaē suhappasuttassa pāsāō dōvaī dēvī na najjaï kēṇaï avahiyā niyā avikkhittā vā, taṁ icchāmi ṇaṁ puttā! dōvaīē dēvīē savvaō samantā maggaṇa-gavēsaṇaṁ kayaṁ.</s>
	    </p>
	    <p>
	      <s>taē ṇaṁ sē kaṇhē vāsudēvē kōnti piucchaṁ ēvaṁ vayāsī — jaṁ navaraṁ piucchā! dōvaīē dēvīē katthaï suiṁ vā jāva labhāmi tō ṇaṁ ahaṁ pāyalāō vā bhavaṇāō vā addhabharahāō vā samantaō dōvaïṁ dēviṁ sāhatthiṁ uvaṇēmi tti kaṭṭu kōntiṁ piucchaṁ sakkārēi sammāṇēi jāva paḍivisajjēi, taē ṇaṁ sā kōntī dēvī kaṇhēṇaṁ vāsudēvēṇaṁ paḍivisajjiyā samāṇī jāmēva disiṁ pāubbhūyā tāmēva disiṁ paḍigayā.</s>
	    </p>
	    <p>
	      <s>taē ṇaṁ saṁ kaṇhē vāsudēvē kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā bāravaīē ēvaṁ jahā paṇḍū tahā ghōsaṇaṁ ghōsāvēti jāva paccappiṇanti paṇḍussa jahā, taē ṇaṁ sē kaṇhē vāsudēvē aṇṇayā antō antēuragaē ōrōha jāva viharaï imaṁ ca ṇaṁ kacchullanāraē jāva samōvaïē jāva nisīittā kaṇhaṁ vāsudēvaṁ kusalōdantaṁ pucchaï.</s>
	    </p>
	    <p>
	      <s>taē ṇaṁ sē kaṇhē vāsudēvē kacchullanārayaṁ ēvaṁ vayāsī — tumaṁ ṇaṁ dēvāṇuppiyā! bahūṇi gāmāgara-jāva anupavisasi, taṁ atthiyāiṁ tē kahiñci dōvaīē dēvīē suī vā jāva uvaladdhā? taē ṇaṁ sē kacchullanāraē kaṇhaṁ vāsudēvaṁ ēvaṁ vayāsī — ēvaṁ khalu dēvāṇuppiyā! aṇṇayā ghāyaïsaṇḍadīvē puratthimaddhaṁ dāhiṇaḍḍhaṁ-bharahavāsaṁ avarakaṅkā-rāyahāṇiṁ gaē, tattha ṇaṁ maē paümanābhassa raṇṇō bhavaṇaṁsi dōvaī-dēvī-jārisiyā diṭṭhapuvvā yāvi hōtthā.</s>
	    </p>
	    <p>
	      <s>taē ṇaṁ kaṇhē vāsudēvē kacchullanārayaṁ ēvaṁ vayāsī — tubbhaṁ cēva ṇaṁ dēvāṇuppiyā! ēvaṁ puvvakammaṁ, taē ṇaṁ sē kacchullanāraē kaṇhēṇaṁ vāsudēvēṇaṁ ēvaṁ vuttē samāṇē uppayaṇiṁ vijjaṁ āvāhēi āvāhēttā jāmēva disiṁ pāubbhūē tāmēva disiṁ paḍigaē.</s>
	    </p>
	    <p>
	      <s>taē ṇaṁ sē kaṇhē vāsudēvē dūyaṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiyā! hatthiṇāuraṁ nayaraṁ paḍussa raṇṇō ēyamaṭṭhaṁ nivēēhi-ēvaṁ khalu dēvāṇuppiyā dhāyasaṇḍadīvē puratthimaddhē dāhiṇaḍḍha-bharahavāsē avarakaṅkāē rāyahāṇīē paümanābhabhāvaṇaṁsi dōvaīē dēvīē paüttī uvaladdhā taṁ gacchantu pañca paṇḍavā cāuraṅgiṇiē sēṇāē saddhiṁ samparivuḍā puratthima-vēyālīē mamaṁ paḍivālēmāṇā ciṭṭhantu, taē ṇaṁ sē dūē bhaṇaï jāva paḍivālēmāṇā ciṭṭhaha, tēvi jāva ciṭṭhanti.</s>
	    </p>
	    <p>
	      <s>taē ṇaṁ sē kaṇhē vāsudēvē kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā sannāhiyaṁ bhēriṁ tālēha tēvi tālēnti taē ṇaṁ tīē sannāhiyāē bhērīē saddaṁ sōccā samuddavijayapāmōkkhā dasa dasārā jāva chapannaṁ balavagasāhassīō saṇṇaddha-baddha-jāva gahiyāuha-paharaṇā appēgaïyā hayagayā, appēgaïyā gayagayā jāva vaggurāparikkhittā jēṇēva sabhā suhammā jēṇēva kaṇhē vāsudēvē tēṇēva uvāgacchanti uvāgacchittā karayala0 jāva vaddhāvēnti.</s>
	    </p>
	    <p>
	      <s>taē ṇaṁ sē kaṇhē vāsudēvē hatthikhandhavaragaē sakōrēṇṭamalladāmēṇaṁ chattēṇaṁ0 sēyavara0 haya-gaya0 mahayābhaḍa-caḍagara-raha-pahakara0 bāravaīē nayarīē majjhaṁmajjhēṇaṁ nigacchaï nigacchittā jēṇēva puratthimavēyālī tēṇēva uvāgacchaï uvāgacchittā pañcahiṁ paṇḍavēhiṁ saddhiṁ ēgayaō milaï milittā khandhāvāranivēsaṁ karēi karēttā pōsahasālaṁ anuppavisaï anuppavisidattā suṭṭhiyaṁ dēvaṁ maṇasīkarēmāṇē-maṇīsakarēmāṇē ciṭṭhaï, taē ṇaṁ kaṇhassa vāsudēvassa aṭṭhamabhattaṁsi pariṇamamāṇaṁsi suṭṭhiō jāva āgaō, bhaṇaṁ dēvāṇuppiyā! jaṁ maē kāyavvaṁ, taē ṇaṁ sē kaṇhē vāsudēvē suṭṭhiyaṁ dēvaṁ ēvaṁ vayāsī — ēvaṁ khalu dēvāṇuppiyā! dōvaī dēvī jāva paümanābhabhavaṇaṁsi sāhariyā taṇṇaṁ tumaṁ dēvāṇuppiyā! mama pañcahiṁ paṇḍavēhiṁ saddhiṁ appachaṭṭhassa chaṇhaṁ rahāṇaṁ lavaṇasamuddē maggaṁ viyarāhiṁ, jēṇāhaṁ avarakaṅkaṁ rāyahāṇiṁ dōvaīē kūvaṁ gacchāmi.</s>
	    </p>
	    <p>
	      <s>taē ṇaṁ sē suṭṭhiē dēvē kaṇhaṁ vāsudēvaṁ ēvaṁ vayāsī — kiṇṇaṁ dēvāṇuppiyā! jahā cēva paümanābhassa raṇṇō puvvasaṅgaïēṇaṁ dēvēṇaṁ dōvaī dēvī jāva saṁhariyā tahā cēva dōvaïṁ dēviṁ dhāyaīsaṇḍāō dīvāō bhārahāō jāva hatthiṇāuraṁ sāharāmi, udāhu paümanābhaṁ rāyaṁ sapurabalavāhaṇaṁ lavaṇasamuddē pakkhivāmi? taē ṇaṁ sē kaṇhē vāsudēvē suṭṭhiyaṁ dēvaṁ ēvaṁ vayāsī — mā ṇaṁ tumaṁ dēvāṇuppiyā! ṇāurāō nayarāō juhiṭṭhilassa raṇṇō bhavaṇāō sāhiyā tahā cēva dōvaïṁ dēviṁ sāharāhi tumaṁ ṇaṁ dēvāṇuppiyā! mama lavaṇa-samuddē pañcahiṁ paṇḍavēhiṁ saddhiṁ appachaṭṭhassa chaṇhaṁ rahāṇaṁ maggaṁ viyarāhi, sayamēva ṇaṁ ahaṁ dōvaīē kūvaṁ gacchāmi.</s>
	    </p>
	    <p>
	      <s>taē ṇaṁ sē suṭṭhiē dēvē kaṇhaṁ vāsudēvaṁ ēvaṁ vayāsī — ēvaṁ hōu, pañcahiṁ paṇḍavēhiṁ saddhi appachaṭṭhassa chaṇhaṁ rahāṇaṁ lavaṇasamuddē maggaṁ viyaraï taē ṇaṁ sē kaṇhē vāsudēvē cāuraṅgiṇiṁsēṇaṁ paḍivisajjēi paḍivisajjēttā pañcahiṁ paṇḍavēhiṁ saddhiṁ appachaṭṭhē chahiṁ rahēhiṁ lavaṇasamuddaṁ majjhaṁmajjhēṇaṁ vīīvayaï vīīvaïttā jēṇēva avarakaṅkā rāyahāṇī jēṇēva avarakaṅkāē rāyahāṇīē aggujjāṇē tēṇēva uvāgacchaï uvāgacchittā rahaṁ ṭhavēi ṭhavēttā dāruyaṁ sārahiṁ saddāvēi saddāvēttā ēvaṁ vayāsī.</s>
	    </p>
	    <p>
	      <s>gacchaha ṇaṁ tumaṁ dēvāṇuppiyā! avarakaṅkaṁ rāyahāṇiṁ anuppavisāhi anuppavisittā paümanābhassa raṇṇō vāmēṇaṁ pāēṇaṁ pāyapīḍhaṁ akkamittā kuntaggēṇaṁ lēhaṁ paṇāmēhi paṇāmēttā tivaliyaṁ bhiuḍiṁ niḍālē sahāṭṭu āsuruttē ruṭṭhē kuviē caṇḍikkiē misibhisēmāṇē ēvaṁ vayāhi hambhō paümanābhā! apatthiyapatthiyā durantapantalakkhaṇā hīṇapuṇṇacāuddasā siri-hiri-dhii-kitti-parivajjiyā ajja na bhavasi kiṇṇaṁ tumaṁ na yāṇasi kaṇhassa vāsudēvassa bhagiṇiṁ dōvaïṁ dēviṁ ihaṁ havvamāṇēmāṇē taṁ ēvamavi gaē paccappiṇāhi ṇaṁ tumaṁ dōvaïṁ dēviṁ kaṇhassa vāsudēvassa ahava ṇaṁ juddhasajjē niggacchāhi ēsa ṇaṁ kaṇhē vāsudēvē pañcahiṁ paṇḍavēhiṁ saddhiṁ appachaṭṭhē dōvaīē dēvīēkūvaṁ havvamāgaē.</s>
	    </p>
	    <p>
	      <s>taē ṇaṁ sē dārūē sārahī kaṇhēṇaṁ vāsudēvēṇaṁ ēvaṁ vuttē samāṇē haṭṭhatuṭṭhē paḍisuṇēi paḍisuṇēttā avarakaṅkaṁ rāyahāṇiṁ anupavisaï anupavisittā jēṇēva paümanābhē tēṇēva uvāgacchaï uvāgacchittā karayala0 jāva vaddhāvēttā ēvaṁ vayāsī ēsa ṇaṁ sāmī! mama viṇayapaḍivattī imā annā mama sāmissa samuhāṇatti tti kaṭṭu āsuruttē vāmapāēṇaṁ pāyapīḍhaṁ aṇukkamaï aṇukkamittā kuntaggēṇaṁ lēhaṁ paṇāmēi paṇāmēttā jāva kūvaṁ havvamāgaē.</s>
	    </p>
	    <p>
	      <s>taē ṇaṁ sē paümanābhē dāruēṇaṁ sārahiṇā ēvaṁ vuttē samāṇē āsuruttē0 jāva tivaliṁ bhiuḍiṁ niḍālē sāhaṭṭu ēvaṁ vayāsī — nōappiṇāmi ṇaṁ ahaṁ dēvāṇuppiyā! kaṇhassa vāsudēvassa dōvaïṁ, ēsa ṇaṁ ahaṁ sayamēva jujjhasajjē niggacchāmitti kaṭṭu dāruyaṁ sārahiṁēvaṁ vayāsī — kēvalaṁ bhō! rāyasatthēsu dūē avajjhētti kaṭṭu asakkāriya asammāṇiya avaddārēṇaṁ nicchubhāvēi, taē ṇaṁ sē dāruē sārahī paümanābhēṇaṁ raṇṇā asakkāriya jāva nicchūḍhē samāṇē jēṇēva kaṇhē vāsudēvē tēṇēva uvāgacchaï uvāgacchittā karayala0 jāva kaṇhaṁ jāva ēvaṁ vayāsī — ēvaṁ khalu ahaṁ sāmī tubbhaṁ vayaṇēṇaṁ jāva nicchubhāvēi.</s>
	    </p>
	    <p>
	      <s>taē ṇaṁ sē paümanābhē balavāuyaṁ saddāvēi saddāvēttā ēvaṁ vayāsī — khippāmēva bhō dēvāṇuppiyā! ābhisēkkaṁ hatthirayaṇaṁ paḍikappēha, tayāṇantaraṁ ca ṇaṁ chēyāyariya-uvadēsa-maï-kappaṇā-vikappēhiṁ jāva uvaṇēti, taē ṇaṁ sē paümanāhē saṇṇaddha0 ābhisēkkaṁ0 duruhaï duruhittā haya-gaya0 jēṇēva kaṇhē vāsudēvē tēṇēva pahārēttha gamaṇāē.</s>
	    </p>
	    <p>
	      <s>taē ṇaṁ sē kaṇhē vāsudēvē paümanābhaṁ rāyaṁ ējjamāṇaṁ pāsaï pāsittā tē pañca paḍavē ēvaṁ vayāsī — haṁ bhō dāragā! kiṇṇaṁ tubbhē paümanābhēṇaṁ saddhiṁ jujjhihiha udāhu pēcchihiha? taē ṇaṁ tē pañca paṇḍavā kaṇhaṁ vāsudēvē ēvaṁ vayāsī — amhē ṇaṁ sāmī! jujjhāmō tubbhē pēcchaha, taē ṇaṁ tē pañca paṇḍavā saṇṇaddha-jāva paharaṇā rahē duruhanti duruhittā jēṇēva paümanābhē rāyā tēṇēva uvāgacchanti uvāgacchanttā ēvaṁ vayāsī — amhē vā paümanābhē vā rāya tti kaṭṭu paümanābhēṇaṁ saddhiṁ sampalaggā yāvi hōtthā.</s>
	    </p>
	    <p>
	      <s>taē ṇaṁ sē paümanābhē rāyā tē pañca paṇḍavē khippāmēva haya-mahiya-pavaravīra-ghāiyavivaḍiyacindha-dhaya-paḍāgē jāva disōdisiṁ paḍisēhēi tti, taē ṇaṁ tē pañca paṇḍavā paümanābhēṇaṁ raṇṇā haya-mahiya-pavara jāva paḍisēhiyā samāṇā atthāmā jāva adhāraṇijjamitti kaṭṭu jēṇēva kaṇhē vāsudēvē tēṇēva uvāgacchanti.</s>
	    </p>
	    <p>
	      <s>taē ṇaṁ sē kaṇhē vāsudēvē tē pañca-paṇḍavē ēvaṁ vayāsī — kahaṇṇaṁ tubbhē dēvāṇuppiyā! paümanābhēṇa rannā saddhiṁ sampalaggā? tatē ṇaṁ pañca paṇḍavā kaṇhaṁ vāsudēvaṁ ēvaṁ vayāsī — ēvaṁ khalu dēvāṇuppiē! amhē tubbhēhiṁ abbhaṇuṇṇāyā samāṇā saṇṇaddha0 rahē duruhāmō durūhēttā jēṇēva paümanābhē jāva paḍisēhēi, taē ṇaṁ sē kaṇhē vāsudēvē tē pañca paṇḍavē ēvaṁ vayāsī — jaï ṇaṁ tubbhē dēvāṇuppiyā! ēvaṁ vayantā-amhē nō paümanābhē rāyatti kaṭṭu paümanābhēṇaṁ saddhiṁ sampalaggantā tō ṇaṁ tubbhē nō paümanābhē haya-mahiya-pavara-jāva paḍisēhitthā, taṁ pēcchaha ṇaṁ tubbhē dēvāṇuppiyā! ahaṁ nō paümanābhē rāyatti kaṭṭu paümanābhēṇaṁ raṇṇā saddhiṁ jujjhāmi tti rahaṁ duruhaï duruhittā jēṇēva paümanābhē rāyā tēṇēva uvāgacchaï uvāgacchittā sēyaṁ gōkhīrahāra-dhavalaṁ taṇasōlliya-sinduvāra-kundēsu-saṇṇigāsaṁ niyayassa valassa harisa-jaṇaṇaṁ riusēṇṇa-viṇāsaṇakaraṁ pañcajaṇṇaṁ saṅkhaṁ parāmusaï parāmusittā muhavāyapūriyaṁ karēi.</s>
	    </p>
	    <p>
	      <s>taē ṇaṁ tassa paümanābhassa tēṇaṁ saṅkhasaddēṇaṁ bala-tibhāē haya-jāva paḍisēhiē, taē ṇaṁ sē kaṇhē vāsudēvē0 dhaṇuṁ parāmusaï parāmusittā ghaṇuṁ pūrēi pūrēttā dhaṇusaddaṁ karēi.</s>
	    </p>
	    <p>
	      <s>taē ṇaṁ tassa paümanābhassa dōccē bala-tibhāē tēṇaṁ dhaṇusaddēṇaṁ haya-mahiya jāva paḍisēhiē ē ṇaṁ sē paümanābhē rāyā tibhāgabalāvasēsē atthāmē abalē avīriē apurisakkāraparakkamē adhāraṇijjamiti kaṭṭu sigghaṁ turiyaṁ0 jēṇēva avarakaṅkā tēṇēva uvāgacchaï uvāgacchittā avarakaṅkaṁ rāyahāṇiṁ anupavisaï anupavisittā dārāiṁ pihēi pihēttā rōhasajjē ciṭṭhaï, tatē ṇaṁ sē kaṇhē vāsudēvē jēṇēva avarakaṅkaṁ tēṇēva uvāgacchaï uvāgacchittā rahaṁ ṭhavēi ṭhavēttā rahāō paccōrūhaï paccōrūhittā vēuvviya-samugghāēṇaṁ samōhaṇṇaï ēgaṁ mahaṁ narasīha-rūvaṁ viuvvaï viuvvittā mahayā-mahayā saddēṇaṁ pāyadaddariyaṁ karēi.</s>
	    </p>
	    <p>
	      <s>taē ṇaṁ kaṇhēṇaṁ vāsudēvēṇaṁ mahayā-mahayā saddēṇaṁ pāyadaddaraēṇaṁ kaēṇaṁ samāṇēṇaṁ avarakaṅkā rāyahāṇī sambhagga-pāgāra-gōurāṭṭalaya-cariya-tōraṇa-palhatthiya-pavara-bhavaṇa-siridharā sarasarassa dharaṇiyalē saṇṇivaïyā, taē ṇaṁ sē paümanābhērāyā avarakaṅkaṁ rāyahāṇiṁ sambhagga-jāva pāsittā bhīē dōvaïṁ dēviṁ saraṇaṁ uvaē.</s>
	    </p>
	    <p>
	      <s>taē ṇaṁ sā dōvaī dēvī paümanābhaṁ rāyaṁ ēvaṁ vayāsī kiṇṇaṁ tumaṁ dēvāṇuppiyā! na jāṇasi kaṇhassa vāsudēvassa uttamapurissa vippiyaṁ karēmāṇē mamaṁ ihaṁ havvamāṇēmāṇē, taṁ ēvamavi gaē gacchaha ṇaṁ tumaṁ dēvāṇuppiyā! ṇhāē ullapaḍasāḍaē ōcūlagavattha-niyatthē antēura-pariyalāsamparivuḍē aggāiṁ varāiṁ rayaṇāiṁ gahāya mamaṁ puraō kāuṁ kaṇhaṁ vāsudēvaṁ karayala jāva pāyavaḍiē saraṇaṁ uvēhi, paṇivaïya-vacchalā ṇaṁ dēvāṇuppiyā! uttamapurisā.</s>
	    </p>
	    <p>
	      <s>taē ṇaṁ sē paümanābhē dōvaīē dēvīē ēyamaṭṭhaṁ paḍisuṇēttā ṇhāē jāva saraṇaṁ uvēi uvēttā karayala jāva ēvaṁ vayāsī diṭṭhāṇaṁ dēvāṇuppiyāṇaṁ! iḍḍhī jāva parakkamē, taṁ khāmēmi ṇaṁ dēvāṇuppiyā! khamantu jāva nāi bhujjō bhujjō ēva karaṇayāē tti kaṭṭu pañjaliuḍē pāyavaḍiē kaṇhassa vāsudēvassa dōvaïṁ dēviṁ sāhatthi uvaṇēi, taē ṇaṁ sē kaṇhē vāsaludēvē paümanābhaṁ ēvaṁ vayāsī haṁ bhō paümanābhā! apatthiya patthiyā durantapantalakkhaṇā hīṇapunnacāuddasā siri-hiridhiikitti-parivajjiyā kiṇṇaṁ tumaṁ na jāṇāsi mama bhagiṇiṁ dōvaïṁ dēviṁ ihaṁ havvamāṇēmāṇē taṁ ēvamavi gaē natthi tē mamāhintō iyāṇiṁ bhayamatthi tti kaṭṭu paümanābhaṁ paḍivisajjēi, dōvaïṁ dēviṁ gēṇhaï gēṇhittā rahaṁ duruhēi duruhittā jēṇēva pañca paṇḍavā tēṇēva uvāgacchaï uvāgacchittā pañcaṇhaṁ paṇḍavāṇaṁ dōvaïṁ dēviṁ sāhatthiṁ uvaṇēi.</s>
	    </p>
	    <p>
	      <s>taē ṇaṁ sē kaṇhē vāsudēvē pañcahiṁ paṇḍavēhiṁ saddhiṁ appachaṭṭhē chahiṁ rahēhiṁ lavaṇasamuddaṁ majjhaṁmajjhēṇaṁ jēṇēva jambuddīvē dīvē jēṇēva bhārahē vāsē tēṇēva pahārēttha gamaṇāē.</s>
	    </p>
	  </div>
	  <div type="section" n="177">
	    <p>
	      <s>tēṇaṁ kālēṇaṁ tēṇaṁ samaēṇaṁ ghāyaïsaṇḍē dīvē puratthimaddhē bhārahē vāsē campā nāmaṁ nayarī hōtthā, punnabhaddē cēiē, tattha ṇaṁ campāē nayarīē kavilē nāmaṁ vāsudēvē rāyā hōtthā, mahatāhimavanta0 vaṇṇaō.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ muṇisuvvaē arahā campāē punnabhaddē samōsaḍhē, kavilē vāsudēvē dhammaṁ suṇēi, taē ṇaṁ sē kavilē vāsudēvē muṇisuvvayassa arahaō antiē dhammaṁ suṇēmāṇē kaṇhassa vāsudēvassa saṅkhasaddaṁ suṇēi taē ṇantassa kavilassa vāsudēvassa imēyārūvē ajjhatthiē0 jāva saṅkappē samuppajjittā- kiṁ maṇṇē dhāyaïsaṇḍē dīvē bhārahē vāsē dōccē vāsudēvē samuppaṇṇē? jassa ṇaṁ ayaṁ saṅkhasaddē mamaṁ piva muhavāyapūraē viyambhaï, kavilā vāsudā saddāi suṇēi muṇisuvvaē arahā kavilaṁ vāsudēvaṁ ēvaṁ vayāsī — sē nūṇaṁ kavilā vāsudēvā! mamaṁ antiē dhammaṁ nisāmēmāṇassa tē saṅkhasaddaṁ ākaṇṇittā imēyārūvē ajjhatthiē0 jāva kimaṇṇē jāva viyambhaï, sē nūṇaṁ kavilā vāsudēvā aṭṭhē samaṭṭhē? hantā! atthi, taṁ nō khalu kavilā ēvaṁ bhūyaṁ vā bhavvaṁ vā bhavissaṁ vā jaṇṇaṁ ēgē khēttē ēgajugē ēgasamaē ṇaṁ duvē arahantā vā cakkavaṭṭī vā baladēvā vā vāsudēvā vā uppajjiṁsu vā uppajjanti vā uppajjissanti vā ēvaṁ khalu vāsudēvā! jambuddīvāō dīvāō bhārahāō vāsāō hatthiṇāurāō nayarāō paṇḍussa raṇṇō suṇhā pañcaṇhaṁ paṇḍavāṇaṁ bhāriyā dōvaī dēvī tava paümanābhassa raṇṇō puvvasaṅgaïēṇaṁ dēvēṇaṁ avarakaṅkaṁ nayariṁ sāhariyā.</s>
	    </p>
	    <p>
	      <s>taē ṇaṁ sē kaṇhē vāsudēvē pañcahiṁ paṇḍavēhiṁ saddhiṁ appachaṭṭhē chahiṁ rahēhiṁ avarakaṅkaṁ rāyahāṇiṁ dōvaīē dēvīē kūvaṁ havvamāgaē, taē ṇaṁ tassa kaṇhassa vāsudēvassa paümanābhēṇaṁ raṇṇā saddhiṁ saṅgāmaṁ saṅgāmēmāṇassa ayaṁ saṅkhasaddē tava muhavāyapariē iva iṭṭhē kantē ihēva viyambhaï, taē ṇaṁ sē kavilē vāsudēvē muṇisuvvayaṁ arahaṁ vandaï namaṁsaï vandittā namaṁsittā ēvaṁ vayāsī — gacchāmi ṇaṁ ahaṁ bhantē! kaṇhaṁ vāsudēvaṁ uttamapurisaṁ sarisapurisaṁ pāsāmi.</s>
	    </p>
	    <p>
	      <s>taē ṇaṁ muṇisūvvaē arahā kavilaṁ vāsudēvaṁ ēvaṁ vayāsī — nō khalu dēvāṇuppiyā! ēvaṁ bhūyaṁ vā bhavvaṁ vā bhavissaṁ vā jaṇṇaṁ arahantā vā arahantaṁ pāsanti cakkavaṭṭī vā cakakavaṭṭiṁ pāsanti baladēvā vā baladēvaṁ pāsanti vāsudēvā vā vāsudēvaṁ pāsanti, tahavi ya ṇaṁ tumaṁ kaṇhassa vāsudēvassa lavaṇasamuddaṁ majjhaṁmajjhēṇaṁ vīīvayamāmassa sēyāpīyāiṁ dhayaggāiṁ pāsihisi.</s>
	    </p>
	    <p>
	      <s>taē ṇaṁ sē kavilē vāsudēvē muṇi suvvayaṁ arahaṁ vandaï namaṁsaï vandittā namaṁsittā hatthikhandhaṁ duruhaï duruhittā sigghaṁ jāva jēṇēva vēlāulē tēṇēva uvāgacchaï uvāgacchittā kaṇhassa vāsudēvassa lavaṇasamuddaṁ majjhaṁmajjhēṇaṁ vīīvayamāṇassa sēyāpīyāiṁ dhayaggāiṁ pāsaï pāsittā ēvaṁ vayaï- ēsa ṇaṁ mama sarisapurisē uttamapurisē kaṇhē vāsudēvē lavaṇasamuddaṁ majjhaṁmajjhēṇaṁ vīīvayaï tti kaṭṭu pañcayaṇṇaṁ saṅkhaṁ parāmusaï parāmusittā muhavāyapūriyaṁ karēi.</s>
	    </p>
	    <p>
	      <s>taē ṇaṁ sē kaṇhē vāsudēvē kavilassa vāsudēvassa saṅkhasaddaṁ āyaṇṇēi āyaṇṇēttā pañcayaṇṇaṁ saṅkhaṁ parāmusaï, parāmusittā muhavāya pūriyaṁ karēi, taē ṇaṁ dō vi vāsudēvā saṅkhasadda-sāmāyāriṁ karēnti.</s>
	    </p>
	    <p>
	      <s>taē ṇaṁ sē kavilē vāsudēvē jēṇēva avarakaṅkā rāyahāṇī tēṇēva uvāgacchaï uvāgacchittā avarakaṅkaṁ rāyahāṇi sambhagga-tōraṇa jāva pāsaï pāsittā paümanābhaṁ ēvaṁ vayāsī — kiṇṇaṁ dēvāṇuppiyā! ēsā avarakaṅkā rāyahāṇī sambhagga- jāva saṇṇivaïyā? taē ṇaṁ sē paümanābhē kavilaṁ vāsudēvaṁ ēvaṁ vayāsī — ēvaṁ khalu sāmī! jambūddīvāō dīvāō bhārahāō vāsāō ihaṁ havvamāgamma kaṇhēṇaṁ vāsudēvēṇaṁ tubbhē paribhūyaṁ avarakaṅkā jāva sannivāḍiyā.</s>
	    </p>
	    <p>
	      <s>taē ṇaṁ sē kavilē vāsudēvē paümanābhassa antiē ēyamaṭṭhaṁ sōccā paümanābhaṁ ēvaṁ vayāsī — haṁ bhō! paümanābhā! apatthiyapatthiyā0 jāva kiṇṇaṁ tumaṁ na jāṇasi mama sarisapurisassa kaṇhassa vāsudēvassa vippiyaṁ karēmāṇē? āsuruttē jāva paümanābhaṁ nivvisayaṁ āṇavēi, paümanābhassa puttaṁ avarakaṅkāē rāyahāṇīē mahayā-mahayā rāyābhisēēṇaṁ abhisañcaï jāva paḍigaē.</s>
	    </p>
	  </div>
	  <div type="section" n="178">
	    <p>
	      <s>taē ṇaṁ sē kaṇhē vāsudēvē lavaṇasamuddaṁ majjhaṁmajjhēṇaṁ vīīvayamāṇē-vīīvayamāṇē gaṅgaṁ uvāgaē uvāgamma tē pañca paṇḍavē ēvaṁ vayāsī — gacchaha ṇaṁ tubbhē dēvāṇuppiyā! gaṅgaṁ mahānaïṁ uttaraï jāva tāva ahaṁ suṭṭhiyaṁ lavaṇāhivaïṁ pāsāmi, taē ṇaṁ tē pañca paṇḍavā kaṇhēṇaṁ vāsudēvēṇaṁ ēvaṁ vuttā samāṇā jēṇēva gaṅgā mahānadī tēṇēva uvāgacchanti uvāgacchittā ēgaṭṭhiyāē maggaṇa-gavēsaṇaṁ karēnti karēttā ēgaṭṭhiyāē gaṅgaṁ mahānaïṁ uttaranti uttarittā aṇṇamaṇṇaṁ ēvaṁ vayanti-pahū ṇaṁ dēvāṇuppiyā! kaṇhē vāsudēvē gaṅgaṁ mahānaïṁ bāhāhiṁ uttarittaē udāhū nō pahū uttarittaē tti kaṭṭu ēgaṭṭhiyaṁ nāvāō nūmēnti nūmēttā kaṇhaṁ vāsudēvaṁ paḍivālēmāṇā-paḍivālēmāṇā ciṭṭhanti.</s>
	    </p>
	    <p>
	      <s>taē ṇaṁ sē kaṇhē vāsudēvē suṭṭhiyaṁ lavaṇāhivaïṁ pāsaï pāsittā jēṇēva gaṅgā mahānaī tēṇēva uvāgacchaï uvāgacchittā ēgaṭṭhiyāē savvaō samantā maggaṇa-gavēsaṇaṁ karēi karēttā ēgaṭṭhiyaṁ apāsamāṇē ēgāē bāhāē rahaṁ saturagaṁ sasārahiṁ gēṇhaï ēgāē bāhāē gaṅgaṁ mahānaïṁ bāsaṭṭhiṁ jōyaṇāiṁ addhajōyaṇaṁ ca vittiṇṇaṁ uttariuṁ payattē yāvi hōtthā.</s>
	    </p>
	    <p>
	      <s>taē ṇaṁ sē kaṇhē vāsudēvē gaṅgāē mahānaīē bahumajjhē dēsabhāē sampattē samāṇē santē tantē paritantē baddhasēē jāē yāvi hōtthā.</s>
	    </p>
	    <p>
	      <s>taē ṇaṁ tassa kaṇhassa vāsudēvassa imēyārūvē ajjhatthiē jāva samuppajjitthā — ahō ṇaṁ pañca paṇḍavā mahābalavagā jēhiṁ gaṅgā mahānaī bāsaṭṭhiṁ jōyaṇāiṁ addhajōyaṇaṁ ca vitthiṇṇā bāhāhiṁ uttiṇṇā, icchantaēhiṁ ṇaṁ pañcahiṁ paṇḍavēhiṁ paümanābhē rāyā jāva nō paḍisēhiē.</s>
	    </p>
	    <p>
	      <s>taē ṇaṁ gaṅgādēvī kaṇhassa vāsudēvassa imaṁ ēyārūvaṁ ajjhatthiyaṁ jāva jāṇittā thāhaṁ viyaraï, taē ṇaṁ sē kaṇhē vāsudēvē muhuttantaraṁ samāsāsēi samāsāsēttā gaṅgaṁ mahānadiṁ bā-saṭṭhiṁ jāva uttaraï uttarittā jēṇēva pañca paṇḍavā tēṇēva uvāgacchaï uvāgacchittā pañca paṇḍavē ēvaṁ vayāsī — ahō ṇaṁ tubbhē dēvāṇuppiyā! mahābalavagā jēṇaṁ tubbhēhiṁ gaṅgā mahānaīṁ bāsaṭṭhiṁ jāva uttiṇṇā, icchantaēhiṁ ṇaṁ tubbhēhiṁ paümanāhē jāva nō paḍisēhiē.</s>
	    </p>
	    <p>
	      <s>taē ṇaṁ tē pañca paṇḍavā kaṇhēṇaṁ vāsudēvēṇaṁ ēvaṁ vuttā samāṇā kaṇhaṁ vāsudēvaṁ ēvaṁ vayāsī — ēvaṁ khalu dēvāṇuppiyā! amhē tubbhēhiṁ visajjiyā samāṇā jēṇēva gaṅgā mahānaī tēṇēva uvāgacchāmō uvāgacchittā ēgaṭṭhiyāē maggaṇa-gavēsaṇaṁ taṁ cēva jāva nūmēmō tubbhē paḍivālēmāṇā ciṭṭhāmō.</s>
	    </p>
	    <p>
	      <s>taē ṇaṁ sē kaṇhē vāsudēvē tēsiṁ pañcapaṇḍavāṇaṁ ēyamaṭṭhaṁ sōccā nisamma āsuruttē jāva tivaliyaṁ ēvaṁ vayāsī — ahō ṇaṁ jayā maē lavaṇasamuddaṁ duvē jōyaṇasayasahassavitthiṇṇaṁ vīīvaïttā paümanābhaṁ haya-mahiya jāva paḍisēhittā avarakaṅkā sambhaggā dōvaī sāhatthiṁ uvaṇīyā tayā ṇaṁ tubbhēhiṁ mama māhappaṁ na viṇṇāyaṁ iyāṇiṁ jāṇissaha, tti kaṭṭu lōhadaṇḍaṁ parāmusaï pañcaṇhaṁ paṇḍavāṇaṁ rahē susūrēi susūrēttā pañca paṇḍavē nivvisaē āṇavēi, tattha ṇaṁ rahamaddēṇaṁ nāmaṁ kōṭṭhē niviṭṭhē.</s>
	    </p>
	    <p>
	      <s>taē ṇaṁ sē kaṇhē vāsudēvē jēṇēva saē khandhāvārē tēṇēva uvāgacchaï uvāgacchittā saēṇaṁ khandhāvārēṇaṁ saddhiṁ abhisamaṇṇāgaē yāvi hōtthā, taē ṇaṁ  sē kaṇhē vāsudēvē jēṇēva bāravaī nayarī tēṇēva uvāgacchaï uvāgacchittā sayaṁ bhavaṇaṁ anuppavisaï.</s>
	    </p>
	  </div>
	  <div type="section" n="179">
	    <p>
	      <s>taē ṇaṁ tē pañca paṇḍavā jēṇēva hatthiṇāurē nayarē tēṇēva uvāgacchanti uvāgacchittā jēṇēva paṇḍū rāyā tēṇēva uvāgacchanti uvāgacchittā karayala0 ēvaṁ vayāsī — ēvaṁ khalu tāō! amhē kaṇhēṇaṁ nivvisayā āṇattā, taē ṇaṁ paṇḍū rāyā tē pañca paṇḍavē ēvaṁ vayāsī — kahaṇṇaṁ puttā! tubbhē kaṇhēṇaṁ vāsudēvēṇaṁ nivvisayā āṇattā? tē ṇaṁ tē pañca paṇḍavā paṇḍuṁ rāyaṁ ēvaṁ vayāsī — ēvaṁ khalu tāō! amhē avarakaṅkāō paḍiniyattā lavaṇasamuddaṁ dōṇṇi jōyaṇasayasahassāiṁ vīīvaïtthā.</s>
	    </p>
	    <p>
	      <s>taē ṇaṁ sē kaṇhē vāsudēvē amhē ēvaṁ vayaï- gacchaha ṇaṁ tubbhē dēvāṇuppiyā! gaṅgaṁ mahānaïṁ uttaraha jāva tāva ahaṁ ēvaṁ tahēva jāva ciṭṭhāmō, taē ṇaṁ sē kaṇhē vāsudēvē suṭṭhiyaṁ lavaṇāhivaïṁ daṭṭhūṇaṁ0 taṁ cēva savvaṁ navaraṁ kaṇhassa cinttā na vuccati jāva nivvisaē āṇavēi.</s>
	    </p>
	    <p>
	      <s>taē ṇaṁ sē paṇḍū rāyā tē pañca paṇḍavē ēvaṁ vayāsī — duṭṭha ṇaṁ puttā! kayaṁ kaṇhassa vāsudēvassa vippiyaṁ karēmāṇēhiṁ, taē ṇaṁ sē paṇḍū rāyā kōnti dēviṁ saddāvēi saddāvēttā ēvaṁ vayāsī — gacchaha ṇaṁ tumaṁ dēvāṇuppiē bāravaïṁ nayariṁ kaṇhassa vāsudēvassa ēvaṁ nivēēhi- ēvaṁ khalu dēvāṇuppiyā! tumē pañca paṇḍavā nivvisayā āṇattā tumaṁ ca ṇaṁ dēvāṇuppiyā! dāhiṇaḍḍhabharahassa sāmī! taṁ sandisantu ṇaṁ dēvāṇuppiyā! tē pañca paṇḍavā kayaraṁ dēsaṁ vā disaṁ vā vidisaṁ vā gacchantu?.</s>
	    </p>
	    <p>
	      <s>taē ṇaṁ sā kōntī paṇḍuṇā ēvaṁ vuttā samāṇī hatthikhandhaṁ duruhaï durūhittājahā hēṭṭhā jāva sandisantu ṇaṁ piucchā! kimāgamaṇapaōyaṇaṁ? tatē ṇaṁ sā kōntī dēvī kaṇhaṁ vāsudēvaṁ ēvaṁ vayāsī — ēvaṁ khalu puttā tumē pañcapaṇḍavā nivvisayā āṇattā tumaṁ ca ṇaṁ dāhiṇaḍḍhabharahassa jāva vidisiṁ vā0 gacchantu? taē ṇaṁ sē kaṇhē vāsudēvē kōnti dēviṁ ēvaṁ vayāsī — apūīvayaṇā ṇaṁ piucchā! uttamapurisā-vāsudēvā baladēvā cakkavaṭṭī taṁ gacchantu ṇaṁ pañca paṇḍavā dāhiṇillaṁ vēyāliṁ tattha paṇḍumahuraṁ nivēsantu mamaṁ adiṭṭhasēvagā bhavantu tti kaṭṭu kōnti dēviṁ sakkārēi sammāṇēi jāva paḍivisajjēi.</s>
	    </p>
	    <p>
	      <s>taē ṇaṁ sā kōnti dēvī jāva paṇḍussa ēyamaṭṭhaṁ nivaēi, taē ṇaṁ paṇḍūra rāyā pañca paṇḍavē saddāvēi saddāvēttā ēvaṁ vayāsī — gacchaha ṇaṁ tubbhē puttā! dāhiṇillaṁ vēyāliṁ tattha ṇaṁ tubbhē paṇḍumahuraṁ nivēsēha.</s>
	    </p>
	    <p>
	      <s>taē ṇaṁ tē pañca paṇḍavā paṇḍussa raṇṇō jāva tahatti paḍisuṇēnti paḍisuṇēttā sabalavāhaṇā hayagaya0 hatthiṇāurāō paḍinikkhamanti paḍinikkhamittā jēṇēva dakkhiṇillē vēyālī tēṇēva uvāgacchanti uvāgacchittā paṇḍumahuraṁ nagariṁ nivēsanti tatthavi ṇaṁ tē vipulabhōga samiti samaṇṇāgayā yāvi hōtthā.</s>
	    </p>
	  </div>
	  <div type="section" n="180">
	    <p>
	      <s>taē ṇaṁ sā dōvaī dēvī aṇṇayā kayāi āvaṇṇasattā jāyā yāvi hōtthā, taē ṇaṁ sā dōvaī dēvī navaṇhaṁ māsāṇaṁ bahupaḍipunnāṇaṁ jāva surūvaṁ dāragaṁ payāyā-sūmālaṁ jāva nivvattabārasāhassa imaṁ ēyārūvaṁ0 jamhā ṇaṁ amhaṁ ēsa dāraē pañcaṇhaṁ paṇḍavāṇaṁ puttē dōvaīē dēvīē attaē taṁ hōu ṇaṁ imassa dāragassa nāmadhējjaṁ paṇḍusēṇē-paṇḍusēṇē, taē ṇaṁ tassa dāragassa ammāpiyarō nāmadhējjaṁ karēnti paṇḍusēṇatti, bāvattariṁ kalāō jāva bhōgasamatthē jāē juvarāyā jāva viharaï.</s>
	    </p>
	    <p>
	      <s>thērā samōsaḍhā parisā niggayā paṇḍavā niggayā dhammaṁ sōccā ēvaṁ vayāsī — jaṁ navaraṁ-dēvāṇuppiyā dōvaïṁ dēviṁ āpucchāmō paṇḍusēṇaṁ ca kumāraṁ rajjē ṭhāvēmō taō pacchā dēvāṇuppiyāṇaṁ! antiē muṇḍē bhavittā jāva pavvayāō ahāsuhaṁ dēvāṇuppiyā!.</s>
	    </p>
	    <p>
	      <s>taē ṇaṁ tē pañcaṁ paṇḍavā jēṇēva saē gihē tēṇēva uvāgacchanti uvāgacchittā dōvaïṁ dēviṁ saddāvēnti saddāvēttā ēvaṁ vayāsī — ēvaṁ khalu dēvāṇuppiyā! amhēhiṁ thērāṇaṁ antiē dhammē nisantē jāva pavvayāmō tumaṁ ṇaṁ dēvāṇuppiē! kiṁ karēsi? taē ṇaṁ sā dōvaī tē pañca paṇḍavē ēvaṁ vayāsī — jaï ṇaṁ tubbhē dēvāṇuppiyā saṁsārabhaüvviggā jāva pavvayaha mama kē aṇṇē ālambē vā jāva bhavissaï? ahaṁ pi ya ṇaṁ saṁsārabhaüvviggā dēvāṇu-ppiēhiṁ saddhiṁ pavvaïssāmi.</s>
	    </p>
	    <p>
	      <s>taē ṇaṁ tē pañca paṇḍavā0 paṇḍusēṇassa abhisēō jāva rāyā jāē jāva rajjaṁ pasāhēmāṇē viharaï.</s>
	    </p>
	    <p>
	      <s>taē ṇaṁ tē pañca paṇḍavā dōvaī ya dēvī aṇṇayā kayāiṁ paṇḍusēṇaṁ rāyāṇaṁ āpucchanti, taē ṇaṁ sē paṇḍusēṇaṁ rāyā kōḍumbiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! nikkhamaṇābhisēyaṁ karēha jāva uvaṭṭhavēha jāva siviyāō paccōruhanti jēṇēva thērā tēṇēva0 ālittē ṇaṁ jāva samaṇā jāyā cōddassa puvvāiṁ ahijanti ahijjittā bahūṇi vāsāṇi chaṭṭhaṭṭhama-dasama-duvālasēhiṁ māsaddhamāsakhamaṇēhiṁ appāṇaṁ bhāvēmāṇā viharanti.</s>
	    </p>
	  </div>
	  <div type="section" n="181">
	    <p>
	      <s>taē ṇaṁ sā dōvaī dēvī sīyāō paccōrūhaï jāva pavvaïyā suvvayāē ajjā sissi-ṇiyattāē dalayanti ēkkārasa aṅgāiṁ ahijjaï bahūṇi vāsāṇi chaṭṭhaṭṭhama-dasama-duvālasēhiṁ māsaddhamāsa-khamaṇēhiṁ appāṇaṁ bhāvēmāṇī viharaï.</s>
	    </p>
	  </div>
	  <div type="section" n="182">
	    <p>
	      <s>taē ṇaṁ tē thērā bhagavantō aṇṇayā kayāī paṇḍumahurāō nayarīō sahassambavaṇāō ujjāṇāō paḍinikkhamanti paḍinikkhamittā bahiyā jaṇavayavihāraṁ viharanti.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ arahā ariṭṭhanēmī jēṇēva suraṭṭhājaṇavaē tēṇēva uvāgacchaï uvāgacchittā suraṭṭhājaṇavayaṁsi sañjamēṇaṁ tavasā appāṇaṁ bhāvēmāṇē viharaï, taē ṇaṁ bahujaṇō aṇṇamaṇṇassa ēvamāikkhaï0 ēvaṁ khalu dēvāṇuppiyā! arahā ariṭṭhanēmī suraṭṭhājaṇavaē jāva viharaï.</s>
	    </p>
	    <p>
	      <s>taē ṇaṁ tē juhiṭṭhilapāmōkkhā pañca aṇagārā bahujaṇassa antiē ēyamaṭṭhaṁ sōccā aṇṇamaṇṇaṁ saddāvēnti saddāvēttā ēvaṁ vayāsī — ēvaṁ khalu dēvāṇuppiyā! arahā ariṭṭhanēmī puvvāṇupuvviṁ jāva viharaï, taṁ sēyaṁ khalu amhaṁ thērē bhagavantē āpucchittā arahaṁ ariṭṭhanēmiṁ vandaṇāē gamittaē, aṇṇamaṇṇassa ēyamaṭṭhaṁ paḍisuṇēnti paḍisuṇēttā jēṇēva thērā bhagavantō tēṇēva uvāgacchanti uvāgacchittā thērē bhagavantē vandanti namaṁsanti vandittā namaṁsittā ēvaṁ vayāsī — icchāmō ṇaṁ tubbhēhiṁ abbhaṇuṇṇāyā samāṇā arahaṁ ariṭṭhanēmiṁ [vandaṇāē] gamittaē, ahāsuhaṁ dēvāṇuppiyā! taē ṇaṁ tē juhiṭṭhilapāmōkkhā pañca aṇagārā thērēhiṁ abbhaṇuṇṇāyā samāṇā thērē bhagavantē vandanti namaṁsanti vandittā namaṁsittā thērāṇaṁ antiyāō paḍinikkhamanti paḍinikkhamittā māsaṁmāsēṇaṁ aṇikkhittēṇaṁ tavōkammēṇaṁ gāmāṇugāmaṁ dūijjamāṇā jāva jēṇēva hatthakappē nayarē tēṇēva uvāgacchati uvāgacchattā hatthakappassa bahiyā sahassaṁvaṇē ujjāṇē jāva viharanti.</s>
	    </p>
	    <p>
	      <s>taē ṇaṁ tē juhiṭṭhilavajjā cattāri aṇagārā māsakkhamaṇapāraṇaē paḍhamāē pōrisīē sajjhāyaṁ karēnti bīyāē jhāṇaṁ jhāyanti ēvaṁ jahā gōyamasāmī navaraṁ juhiṭṭhilaṁ āpucchanti jāva aḍamāṇā bahujaṇasadda nisāmēnti-ēvaṁ khalu dēvāṇuppiyā arahā ariṭṭhanēmī ujjantasēlasiharē māsiēṇaṁ bhattēṇaṁ apāṇaēṇaṁ pañcahiṁ chattīsēhiṁ aṇagārasaēhiṁ saddhiṁ kālagaē jāva ppahīṇē.</s>
	    </p>
	    <p>
	      <s>taē ṇaṁ tē juhiṭṭhilavajjā cattāriṁ aṇagārā bahujaṇassa antiē ēyamaṭṭhaṁ sōccā nisammaṁ hatthakappāō nayarāō paḍinikkhamanti paḍinikkhamittā jēṇēva sahassambavaṇē ujjāṇē jēṇēva juhiṭṭhilē aṇagārē tēṇēva uvāgacchanti uvāgacchittā bhattapāṇaṁ paccuvēkkhanti paccuvēkkhittā gamaṇāgamaṇassa paḍikkamanti paḍikkamittā ēsaṇamaṇēsaṇaṁ ālōēnti ālōēttā bhattapāṇaṁ paḍidaṁsētiṁ paḍidaṁsēttā ēvaṁ vayāsī — ēvaṁ khalu dēvāṇuppiyā! jāva kālagaē, taṁ sēyaṁ khalu amhaṁ dēvāṇuppiyā! imaṁ puvvagahiyaṁ bhattapāṇaṁ pariṭṭhavēttā sēttujjaṁ pavvayaṁ saṇiyaṁ-saṇiyaṁ duruhittaē saṁlēhaṇā-jhūsaṇā-jhōsiyāṇaṁ kālaṁ aṇavēkkhamāṇāṇaṁ viharittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā taṁ puvvagahiyaṁ bhattapāṇaṁ ēgantē parivaṭṭhavēnti pariṭṭhavēttā jēṇēva sēttuñjjē pavvaē tēṇēva uvāgacchiti uvāgacchittā sēttujjaṁ pavvayaṁ saṇiyaṁ-saṇiyaṁ duruhanti jāva kālaṁ aṇavakaṅkhamāṇā viharanti.</s>
	    </p>
	    <p>
	      <s>taē ṇaṁ tē juhiṭṭhilapāmōkkhā pañca aṇagārā sāmāiyamāiyāiṁ cōddasapuvvāiṁ ahijjittā bahūṇi vāsāṇi sāmaṇṇa-pariyāgaṁ pāuṇittā dōmāsiyāē saṁlēhaṇāē attāṇaṁ jhōsēttā jassaṭṭhāē kīraï naggabhāvē jāva tamaṭṭhamārāhēnti ārāhēttā anantaṁ jāva kēvalavaranāṇadaṁsaṇaṁ samuppāḍēttā jāva siddhā.</s>
	    </p>
	  </div>
	  <div type="section" n="183">
	    <p>
	      <s>taē ṇaṁ sā dōvaī ajjā suvvayāṇaṁ ajjiyāṇaṁ antiē sāmāiyamāiyāiṁ ēkkārasa aṅgāiṁ ahijjittā bahūṇi vāsāṇi sāmaṇṇapariyāgaṁ pāuṇittā māsiyē saṁlēhaṇāē0 ālōiya-paḍikkantā kālamāsē kālaṁ kiccā bambhalōē uvavaṇṇā, tattha ṇaṁ atthēgaïyāṇaṁ dēvāṇaṁ dasa sāgarōvamāiṁ ṭhiī pannattā tattha ṇaṁ duvayassa vi dēvassa dasasāgarōvamāiṁ ṭhiī, sē ṇaṁ bhantē duvaē dēvē tāō jāva mahāvidēhē vāsē jāva antaṁ kāhii.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ0 sōlasamassa nāyajjhayaṇassa ayamaṭṭhē pannattē tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="17">
	  <div type="section" n="184">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ sōlasamassa nāyajjhayaṇassa ayamaṭṭhē pannattē sattarasamassa ṇaṁ bhantē nāyajjhayaṇassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ hatthisīsē nayarē hōtthā, vaṇṇaō hōtthā vaṇṇaō,  tattha ṇaṁ kaṇagakēū nāmaṁ rāyā hōtthā-vaṇṇaō, tattha ṇaṁ hatthisīsē nayarē bahavē sañjattā-nāvāvāṇiyagā parivasanti-aḍḍhā jāva bahujaṇassa aparibhūyā yāvi hōtthā.</s>
	    </p>
	    <p>
	      <s>taē ṇaṁ tēsiṁ sañjattā-nāvāvāṇiyagāṇaṁ annayā kayāi ēgayaō jahā arahannaē jāva lavaṇasamuddaṁ aṇēgāiṁ jōyaṇasayāiṁ ōgāḍhā yāvi hōtthā, taē ṇaṁ tēsiṁ jāva bahūṇi uppāiyasayāiṁ jahā māgandiyadāragāṇaṁ jāva kāliyavāē ya tattha samutthiē, taē ṇaṁ sā nāvā tēṇaṁ kāliyavāēṇaṁ āhuṇijja-māṇī-āhuṇijjamāṇī sañcālijjamāṇī-sañcālijjamāṇī saṅkhōhijjamāṇī-saṅkhōhijjamāṇī tatthēva paribhavaï taē ṇa sē nijjāmaē naṭṭhamaīē naṭṭhasuīē naṭṭhasaṇṇē mūḍhadisābhāē jāē yāvi hōtthā, na jāṇaï kayaraṁ dēsaṁ vā disaṁ vā vidisaṁ vā pōya vahaṇē avahiē tti kaṭṭu ōhayamaṇasaṅkappē jāva jhiyāyaï.</s>
	    </p>
	    <p>
	      <s>taē ṇaṁ tē bahavē kucchidhārā ya kaṇṇadhārā ya gabbhēllagā ya sañjuttā-nāvāvāṇiyagā ya jēṇēva sē nijjāmaē tēṇē vaüvāgacchanti uvāgacchittā ēvaṁ vayāsī — kiṇṇaṁ tumaṁ dēvāṇuppiyā! ōhayamaṇasaṅkappē jāva jhiyāyasi? taē ṇaṁ sē nijjāmaē tē bahavē kucchidhārā ya0 jāva ēvaṁ vayāsī — ēvaṁ khalu ahaṁ dēvāṇuppiyā! naṭṭhamaīē jāva avahiē tti kaṭṭu taō ōhayamaṇasaṅkappē jāva jhiyāmi.</s>
	    </p>
	    <p>
	      <s>taē ṇaṁ tē0 kaṇṇadhārā ya0 tassa nijjāmayassantiē ēyamaṭṭhaṁ sōccā nisammaṁ bhīyā0 ṇhāyā kayabalikammā karayala0 jāva bahūṇaṁ indāṇaṁ ya khandhāṇa ya jahā mallināē jāva uvāyamāṇā-uvāyamāṇā ciṭṭhanti taē ṇaṁ sē nijjāmaē taō muhuttantarassa laddhamaīē laddhasuīē laddhasaṇṇē amūḍhadisābhāē jāē yāvi hōtthā, taē ṇaṁ sē nijjāmaē tē bahavē kucchidhārā ya kaṇṇadhārā ya gabbhēllagā ya sañjattā-nāvāvāṇiyagā ya ēvaṁ vayāsī — ēvaṁ khalu ahaṁ dēvāṇuppiyā! laddhamaīē0 jāva amūḍhadisābhāē jāē amhē ṇaṁ dēvāṇuppiyā! kāliyadīvantēṇaṁ saṁvūḍhā, ēsa ṇaṁ kāliyadīvē ālōkkaï.</s>
	    </p>
	    <p>
	      <s>taē ṇaṁ tē kucchidhārā ya0 jāva tassa nijjāmagassa antiē ēyamaṭṭhaṁ sōccā haṭṭhatuṭṭhā payakkhiṇāṇukūlēṇaṁ vāēṇaṁ jēṇēva kāliyadīvē tēṇēva uvāgacchanti uvāgacchittā pōyavahaṇaṁ lambēnti lambēttā ēgaṭṭhiyāhiṁ kāliyadīvaṁ uttaranti, tattha ṇaṁ bahavē hiraṇṇāgarē ya suvaṇṇāgarē ya rayaṇāgarē ya vaïrāgarē ya bahavē tattha āsē pāsanti, kiṁ tē? – harirēṇusēṇisuttagā āīṇavēḍhō,taē ṇaṁ tē āsā vāṇiyaē pāsanti tēsiṁ gandhaṁ āghāyanti āghāittā bhīyā tatthā uvviggā uvviggamaṇā taō aṇēgāiṁ jōyaṇāiṁ ubbhamanti tē ṇaṁ tattha paüra-gōyarā paüra-taṇapāṇiyā nibbhayā niruvviggā suhaṁsuhēṇaṁ viharanti.</s>
	    </p>
	    <p>
	      <s>taē ṇaṁ tē sañjāttā-nāvā-vāṇiyagā aṇṇamaṇṇaṁ ēvaṁ vayāsī — kiṇṇaṁ amhē dēvāṇuppiyā! āsēhiṁ? imē ṇaṁ bahavē hiraṇṇagarā ya suvaṇṇāgarā ya rayaṇāgarā ya vaïrāgarā ya taṁ sēyaṁ khalu amhaṁ hiraṇṇassa suvaṇṇassa ya rayaṇassa ya vaïrassa ya pōyavahaṇaṁ bharittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā hiraṇṇassa ya suvaṇṇassa ya rayaṇassa ya vaïrassa ya taṇassa ya kaṭṭhassa ya annassa ya pāṇiyassa ya pōyavahaṇaṁ bharēnti bharēttā pakkhiṇāṇukūlēṇaṁ vāēṇaṁ jēṇēva gambhīraē pōyapaṭṭaṇē tēṇēva uvāgacchanti uvāgacchittā pōyavahaṇaṁ lambēnti lambēttā sagaḍī-sāgaḍaṁ sajjēnti sajjēttā, taṁ hiraṇṇaṁ jāva vaïraṁ ca ēgaṭṭhiyāhiṁ pōyavahaṇāō sañcārēnti sañcārēttā sagaḍī-sāgaḍaṁ sañjōēnti sañjōēttā jēṇēva hatthisīsaē nayarē tēṇēva uvāgacchanti uvāgacchittā hatthisīsayassa nayarassa bahiyā aggujjāṇē satthanivēsaṁ karēnti karēttā sagaḍī-sāgaḍaṁ mōēnti mōēttā mahatthaṁ jāva pāhuḍaṁ gēṇhanti gēṇhittā hatthisīsayaṁ nayaraṁ anuppavisanti, anuppavisittā jēṇēvē sē kaṇagakēū rāyā tēṇēva uvāgacchanti uvāgacchittā taṁ mahatthaṁ jāva pāhuḍaṁ uvaṇēnti.</s>
	    </p>
	    <p>
	      <s>taē ṇaṁ sē kaṇagakēū rāyā tēsiṁ sañjattā-nāvāvaṇiyagāṇaṁ taṁ mahatthaṁ jāva paḍicchaï.</s>
	    </p>
	  </div>
	  <div type="section" n="185">
	    <p>
	      <s>tē sañjattā-nāvāvāṇiyagē ēvaṁ vayāsī — tubbhē ṇaṁ dēvāṇuppiyā! gāmāgara-jāva āhiṇḍaha lavaṇasamuddaṁ ca abhikkhaṇaṁ-abhikkhaṇaṁ pōyavahaṇēṇaṁ ōgāhēha taṁ atthiyāiṁ ca kēi bhē kahiñci acchēraē diṭṭhapuvvē? taē ṇaṁ tē sañjuttā-nāvāvāṇiyagā kaṇagakēuṁ ēvaṁ vayāsī — ēvaṁ khalu amhē dēvāṇuppiyā! ihēva hatthisīsē nayarē parivasāmō taṁ cēva jāva kāliyadīvantēṇaṁ saṁvūḍhā, tattha ṇaṁ vahavē hiraṇṇāgarē ya jāva bahavē tattha āsē, kiṁ tē? harirēṇu jāva aṇēgāiṁ jōyaṇāiṁ ubbhamanti, taē ṇaṁ sāmī amhēhiṁ kāliyadīvē tē āsā acchēraē diṭṭhapuvvē.</s>
	    </p>
	    <p>
	      <s>taē ṇaṁ sē kaṇagakēū tēsiṁ sañjuttā-nāvāvāṇiyagāṇaṁ antiē ēyamaṭṭhaṁ sōccā nisammaṁ tē sañjuttā-nāvāvāṇiyaē ēvaṁ vayāsī — gacchaha ṇaṁ tubbhē dēvāṇuppiyā! mama kōḍumbiyapurisēhiṁ saddhiṁ kāliyadīvāō tē āsē āṇahē, taē ṇaṁ tē sañjuttā ēvaṁ sāmi tti kaṭṭu āṇāē viṇaēṇaṁ vayaṇaṁ paḍisuṇēnti, taē ṇaṁ sē kaṇagakēū kōḍumbiyapurisē saddāvēi saddāvēttā ēvaṁ vayāsī — gacchaha ṇaṁ tubbhē dēvāṇuppiyā! sañjuttā-nāvāvāṇi-yahahiṁ saddhiṁ kāliyadīvāō mama āsē āṇēha, tēvi paḍisuṇēnti.</s>
	    </p>
	    <p>
	      <s>tē ṇaṁ tē kōḍumbiyapurisā sagaḍī-sāgaḍaṁ sajjēnti sajjēttā tattha ṇaṁ bahūṇaṁ vīṇāṇa ya ballakīṇaṁ ya bhāmarīṇaṁ ya kacchabhīṇa ya bhambhāṇa ya chabbhāmarīṇa ya vicittavīṇāṇa ya aṇṇēsiṁ ca bahūṇaṁ sōindiya-pāuggāṇaṁ davvāṇaṁ sagaḍī-sāgaḍaṁ bharēnti bahūṇaṁ kiṇhāṇa ya jāva sukkilāṇa ya kaṭṭhakammāṇa ya0 jāva ganthimāṇa ya0 jāva aṇṇēsiṁ ca bahūṇaṁ cakkhindiyapāuggāṇaṁ davvāṇaṁ sagaḍīsāgaḍaṁ bharēnti bahūṇaṁ kōṭṭhapuḍāṇa ya kēyaïpuḍāṇa ya jāva aṇṇēsiṁ ca bahūṇaṁ ghāṇindiya-pāuggāṇaṁ davvāṇaṁ sagaḍī-sāgaḍaṁ bharēnti, bahussa khaṇḍassa ya gulassa ya sakkāraē ya macchaṇḍiyāē ya pupphuttara-paümuttarāē.</s>
	    </p>
	    <p>
	      <s>aṇṇēsiṁ ca jibbhindiya-pāuggāṇaṁ davvāṇaṁ sagaḍī-sāgaḍaṁ bharēnti bahūṇaṁ kōyavāṇaṁ ya kambalāṇaṁ ya pāvārāṇa ya navatayāṇaṁ ya malayāṇa ya masūrāṇa ya silāvaṭṭāṇa ya jāva haṁsagabbhāṇa ya aṇṇēsiṁ ca phāsindiya-pāuggāṇaṁ davvāṇaṁ sagaḍī-sāgaḍaṁ bharēnti bharēttā sagaḍī-sāgaḍaṁ jōyanti jōittā jēṇēva gambhīraē pōyaṭṭhāṇē tēṇēva uvāgacchanti sagaḍī-sāgaḍaṁ mōēnti mōēttā pōyavahaṇaṁ sajjēnti sajajēttā tēsiṁ ukkiṭṭhāṇaṁ sadda-pharisa-rasa-rūva-gandhāṇaṁ kaṭṭhassa ya taṇassa ya pāṇiyassa ya tandulāṇa ya samiyassa ya gōrasassa ya jāva aṇṇēsiṁ ca bahūṇaṁ pōyavahaṇapāuggāṇaṁ pōyavahaṇaṁ bharēnti bharēttā dakkhiṇāṇukūlēṇaṁ vāhaēṇaṁ jēṇēva kāliyadīvē tēṇēva uvāgacchanti uvāgacchittā pōyavahaṇa lambēti lambēttā tāi ukkiṭṭhāiṁ sadda-pharisa-rasa-rūva-gandhāiṁ ēgaṭṭhiyāhiṁ kāliyadīvaṁ uttarēnti jahiṁ-jahiṁ ca ṇaṁ tē āsā āsayanti vā sayanti vā ciṭṭhanti vā tuyaṭṭanti vā tahiṁ tahiṁ ca ṇaṁ tē kōḍumbiyapurisā tāō vīṇāō ya jāva cittavīṇāō ya aṇṇāṇi ya bahūṇi sōindiya pāuggāṇi ya davvāṇi samudīrēmāṇā-samudīrēmāṇā ṭhavēnti tēsiṁ ca paripērantēṇaṁ pāē ṭhavēnti ṭhavēttā niccalā nipphandā tusiṇīyā ciṭṭhanti.</s>
	    </p>
	    <p>
	      <s>jattha-jattha tē āsā āsayanti vā jāva tuyaṭṭanti vā tattha tattha ṇaṁ tē kōḍumbiyapurisā bahūṇi kiṇhāṇi ya0 jāva kaṭṭhakammāṇi ya jāva saṅghāimāṇi ya aṇṇāṇi ya bahūṇi cakkhindiya-pāuggāṇi ya davvāṇi ṭhavēnti tēsiṁ paripērantēṇaṁ pāsaē ṭhavēnti ṭhavēttā niccalā nipphandā tusiṇīyā ciṭṭhanti, jattha-jattha tē āsā āsayanti vā sayanti vā ciṭṭhanti vā tuyaṭṭanti vā tattha-tattha ṇaṁ tē kōḍumbiyapurisā tēsiṁ bahūṇaṁ kōṭṭhapuḍāṇa ya jāva pāḍalapuḍāṇa ya aṇṇēsiṁ ca bahūṇaṁ ghāṇindiya-pāuggāṇaṁ davvāṇa puñjē ya niyarē ya karēnti karēttā tēsiṁ paripērantēṇaṁ jāva ciṭṭhanti.</s>
	    </p>
	    <p>
	      <s>jattha-jattha tē āsā āsayanti vā0 jāva tattha-tattha ṇaṁ tē kōḍumbiyapurisā tattha tattha gulassa jāva jāva aṇṇēsiṁ ca bahūṇaṁ jibbhindiya-pāuggāṇaṁ davvāṇaṁ puñjē ya niyarē ya karēnti karēttā viyaraē khaṇanti khaṇittā gulapāṇagassa khaṇḍapāṇagassa pārapāṇagassa aṇṇēsiṁ ca bahūṇaṁ pāṇagāṇaṁ viyaraē bharēnti bharēttā tēsiṁ paripērantēṇaṁ pāsaē ṭhavēnti jāva ciṭṭhanti.</s>
	    </p>
	    <p>
	      <s>jahiṁ-jahiṁ ca ṇaṁ tē āsā āsayanti vā0 jāva tahiṁ-tahiṁ ca ṇaṁ tē kōḍumbiyapurisā bahavē kōyavayā jāva silāvaṭṭayā aṇṇāṇi ya phāsindiya-pāuggāiṁ atthuya-paccatthuyāiṁ ṭhavēnti ṭhavēttā tēsiṁ paripērantēṇaṁ pāsaē ṭhavēnti jāva ciṭṭhanti.</s>
	    </p>
	    <p>
	      <s>taē ṇaṁ tē āsā jēṇēva ētē ukkiṭṭhā sadda-pharisa-rasa-rūva-gandhā tēṇēva uvāgacchanti, tattha ṇaṁ atthēgaïyā āsā apuvvā ṇaṁ imē sadda-pharisa-rasa-rūvaṁ-gandhatti kaṭṭu tēsu ukkiṭṭhēsu sadda-pharisa-rasa-rūva-gandhēsu amucchiyā agaḍhiyā agiddhā aṇajjhōvavaṇṇā tēsiṁ ukkiṭṭhāṇaṁ sadda-jāva-gandhāṇaṁ dūrandūrēṇaṁ avakkamanti, tē ṇaṁ tattha paüra-gōyarā paüra-taṇapāṇiyā nibbhayā niruvviggā suhaṁsuhēṇaṁ viharanti.</s>
	    </p>
	    <p>
	      <s>ēvāmēva samaṇāusō jō amhaṁ nigganthō vā nigganthī vā jāva sadda-pharisa-rasa-rūva-gandhēsu nō sajjaï0 jāva sē ṇaṁ ihalōē cēva bahūṇaṁ samaṇāṇaṁ0 jāva accaṇijjē jāva cāuranta saṁsārakantāraṁ vīīvaïssaï.</s>
	    </p>
	  </div>
	  <div type="section" n="186">
	    <p>
	      <s>tattha ṇaṁ atthēgaïyā āsā jēṇēva ukkiṭṭhā sadda-pharisa-rasa-rūva-gandhā tēṇēva uvāgacchanti tēsu ukkiṭṭhēsu sadda-pharisa0 jāva mucchiyā jāva ajajhōvavaṇṇā āsēviuṁ payattā yāvi hōtthā, taē ṇaṁ tē āsā tē ukkiṭṭhē sadda0 jāva āsēvamāṇā tēhiṁ bahūhiṁ kūḍēhi ya pāsēhi ya galaēsu ya pāēsu ya bajjhanti taē ṇaṁ tē kōḍumbiyapurisā tē āsē giṇhanti giṇhittā ēgaṭṭhiyāhiṁ pōyavahaṇē sañcārēnti sañcārēttā taṇassa kaṭṭhassa jāva bharēnti, taē ṇaṁ tē sañjuttā-nāvāvāṇiyagā dakkhiṇāṇukūlēṇaṁ vāēṇaṁ jēṇēva gambhīraē pōyapaṭṭaṇē tēṇēva uvāgacchanti uvāgacchittā pōyavahaṇaṁ lambēti lambēttā tē āsē uttārēnti uttārēttā jēṇēva hatthisīsē nayarē jēṇēva kaṇagakēū rāyā tēṇēva uvāgacchanti uvāgacchittā karayala0 jāva vaddhāvēnti tē āsē uvaṇēnti, taē ṇaṁ sē kaṇagakēū rāyā tēsiṁ sañjattā-nāvavāṇiyagāṇaṁ ussukaṁ viyaraï sakkārēi sammāṇēi sakkārēttā sammāṇēttā paḍivisajjēi.</s>
	    </p>
	    <p>
	      <s>taē ṇaṁ sē kaṇagakēū rāyā kōḍumbiyapurisē saddāvēi saddāvēttā sakkārēi jāva paḍivisajjēi, taē ṇaṁ sē kaṇagakēū rāyā āsamaddaē saddāvēi saddāvēttā ēvaṁ vayāsī — tubbhē ṇaṁ dēvāṇuppiyā! mama āsē viṇaēha, taē ṇaṁ tē āsamaddagā tahatti0 paḍisuṇēnti paḍisuṇēttā tē āsē bahūhiṁ muhabandhēhi ya kaṇṇabandhēhi ya nāsābandhēhi ya bālabandhēhiṁ ya khurabandhēhi ya kaḍagabandhēhi ya khaliṇabandhēhi ya ōvīlaṇāhi ya paḍayāṇēhi ya aṅkaṇāhi ya vēttappahārēhi ya cittappahārēhi ya layappahārēhi ya kasappahārēhi ya chivappahārēhi ya viṇayanti viṇaïttā kaṇagakēussa raṇṇō uvaṇēnti taē ṇaṁ sē kaṇagakaū rāyā tē āsamaddaē sakkārēi jāva paḍivisajjēi.</s>
	    </p>
	    <p>
	      <s>taē ṇaṁ tē āsā bahūhiṁ muhabandhihi ya jāva chivappahārēhi ya bahūṇi sārīramāṇasāiṁ dukkhāiṁ pāvēnti ēvāmēva samaṇāusō jō amhaṁ nigganthō vā nigganthī vā jāva pavvaïē samāṇē iṭṭhēsu sadda-pharisa-rasa-rūva-gandhēsu jāva sajjaï rajjaï gajjhaï mujjhaï ajjhōvavajjhaï sē ṇaṁ ihalōē cēva bahūṇaṁ samaṇāṇaṁ ya jāva hīlaṇijjē jāva saṁsārakantāraṁ anupariyaṭṭissaï.</s>
	    </p>
	  </div>
	  <div type="section" n="187">
	    <lg n="187">
	      <l>kala-ribhiya-mahura-tantī-tāla-vaṁsa-kaühābhirāmēsu ।</l>
	      <l>saddēsu rajjāmāṇā ramanti sōindiya-vasaṭṭā ॥</l>
	    </lg>
	  </div>
	  <div type="section" n="188">
	    <lg n="188">
	      <l>sōindiya-duddantattaṇassa aha ēttiō havaï dōsō ।</l>
	      <l>diviga-rūyamasahantō vahabandhaṁ tittirō pattō ॥</l>
	    </lg>
	  </div>
	  <div type="section" n="189">
	    <lg n="189">
	      <l>thaṇa-jahaṇa-vayaṇa-kara-caraṇa-nayaṇa-gavviya-vilāsayagaīsu ।</l>
	      <l>rūvēsu rajjamāṇā ramanti cakkhindiya-vasaṭṭā ॥</l>
	    </lg>
	  </div>
	  <div type="section" n="190">
	    <lg n="190">
	      <l>cakkhindiya-duddantattaṇassa aha ēttiō havaï dōsō ।</l>
	      <l>jaṁ jalaṇaṁmi jalantē paḍaï payaṅgō abuddhīō ॥</l>
	    </lg>
	  </div>
	  <div type="section" n="191">
	    <lg n="191">
	      <l>agaruvara-pavaradhūvaṇa-uuyamallāṇulēvaṇavihīsu ।</l>
	      <l>gandhēsu rajjamāṇā ramanti ghāṇindiya-vasaṭṭā ॥</l>
	    </lg>
	  </div>
	  <div type="section" n="192">
	    <lg n="192">
	      <l>ghāṇindiya-duddantattaṇassa aha ēttiō havaï dōsō ।</l>
	      <l>jaṁ ōsahigandhēṇaṁ bilāō niddhāvaī uragō ॥</l>
	    </lg>
	  </div>
	  <div type="section" n="193">
	    <lg n="193">
	      <l>titta-kaḍuyaṁ kasāyaṁ mahuraṁ bahukhajja-pējja-lējjhēsu ।</l>
	      <l>āsāyaṁmi u giddhā ramanti jibbhindiya-vasaṭṭā ॥</l>
	    </lg>
	  </div>
	  <div type="section" n="194">
	    <lg n="194">
	      <l>jibbhindiya-duddatattaṇassa aha ēttiō havaï dōsō ।</l>
	      <l>jaṁ galalaggukkhittō phūraï thavavirēlliō macchō ॥</l>
	    </lg>
	  </div>
	  <div type="section" n="195">
	    <lg n="195">
	      <l>uu-bhayamāṇasuhēsu ya savibhava-hiyayamaṇa-nivvuikarēsu ।</l>
	      <l>phāsēsu rajjamāṇā ramanti phāsindiya-vasaṭṭā ॥</l>
	    </lg>
	  </div>
	  <div type="section" n="196">
	    <lg n="196">
	      <l>phāsindiya duddantattaṇassa aha ēttiō havaï dōsō ।</l>
	      <l>jaṁ khaṇaï matthayaṁ kuñjarassa lōhaṅkusō tikkhō ॥</l>
	    </lg>
	  </div>
	  <div type="section" n="197">
	    <lg n="197">
	      <l>kala-ribhiya-mahura-tantī-talatāla-vaṁsa-kaühābhirāmēsu ।</l>
	      <l>saddēsu jē na giddhā vasaṭṭamaraṇa na tē maraē ॥</l>
	    </lg>
	  </div>
	  <div type="section" n="198">
	    <lg n="198">
	      <l>thaṇa-jahaṇa-vayaṇa-kara-caraṇa-nayaṇa-gavviya-vilāsiyagaīsu ।</l>
	      <l>rūvēsu jē na rattā vasaṭṭamaraṇaṁ na tē maraē ॥</l>
	    </lg>
	  </div>
	  <div type="section" n="199">
	    <lg n="199">
	      <l>agaruvara-pavara-dhūvaṇa-uuyamallāṇulēvaṇavihīsu ।</l>
	      <l>gandhēsu jē na giddhā vasaṭṭamaraṇaṁ na tē maraē ॥</l>
	    </lg>
	  </div>
	  <div type="section" n="200">
	    <lg n="200">
	      <l>titta-kaḍuyaṁ kasāyaṁ mahuraṁ vahukhajja-pējja-lējjhēsu ।</l>
	      <l>āsāyaṁmi na giddhā vasaṭṭamaraṇaṁ na tē maraē ॥</l>
	    </lg>
	  </div>
	  <div type="section" n="201">
	    <lg n="201">
	      <l>uu-bhayamāṇasuhēsu ya savibhava-hiyayamaṇa-nivvuikarēsu ।</l>
	      <l>phāsēsu jē na giddhā vasaṭṭamaraṇaṁ na tē maraē ॥</l>
	    </lg>
	  </div>
	  <div type="section" n="202">
	    <lg n="202">
	      <l>saddēsu ya bhaddaya-pāvaēsu sōyavisayamuvagaēsu ।</l>
	      <l>tuṭṭhēṇa va ruṭṭhēṇa va samaṇēṇaṁ sayā na hōyavvaṁ ॥</l>
	    </lg>
	  </div>
	  <div type="section" n="203">
	    <lg n="203">
	      <l>rūvēsu ya bhaddaya-pāvaēsu cakkhuvisayamuvagaēsu ।</l>
	      <l>tuṭṭhēṇa va ruṭṭhēṇa va samaṇēṇa sayā na hōyavvaṁ ॥</l>
	    </lg>
	  </div>
	  <div type="section" n="204">
	    <lg n="204">
	      <l>gandhēsu ya bhaddaya-pāvaēsu ghāṇavisayamuvagaēsu ।</l>
	      <l>tuṭṭhēṇa va ruṭṭhēṇa va samaṇēṇa sayā na hōyavvaṁ ॥</l>
	    </lg>
	  </div>
	  <div type="section" n="205">
	    <lg n="205">
	      <l>rasēsu ya bhaddaya-pāvaēsu jibbhavisayamuvagaēsu ।</l>
	      <l>tuṭṭhēṇaṁ va ruṭṭhēṇa va samaṇēṇa sayā na hōyavvaṁ ॥</l>
	    </lg>
	  </div>
	  <div type="section" n="206">
	    <lg n="206">
	      <l>phāsēsu ya bhaddaya-pāvaēsu kāyavisayamuvagaēsu ।</l>
	      <l>tuṭṭhēṇa va ruṭṭhēṇa va samaṇēṇaṁ sayā na hōyavvaṁ ॥</l>
	    </lg>
	  </div>
	  <div type="section" n="207">
	    <p>
	      <s>ēvaṁ khaluṁ jambū! samaṇēṇaṁ bhagavayā mahāvīrēṇaṁ jāva sampattēṇaṁ sattaramassa nāyajjhayaṇassa ayamaṭṭhē pannattē.</s>
	      <s>tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="18">
	  <div type="section" n="208">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ sattarasamassa nāyajjhayaṇassa ayamaṭṭhē pannattē aṭṭhārasamassa kē aṭṭhē pannattē? ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nāmaṁ nayarē hōtthā, vaṇṇaō, tattha ṇaṁ dhaṇē nāmaṁ satthavāhē, bhaddā bhāriyā, tassa ṇaṁ dhaṇassa satthavāhassa puttā bhaddāē attayā pañca satthavāhadāragā hōtthā taṁ jahā— dhaṇē dhaṇapālē dhaṇadēvē dhaṇagōvē dhaṇarakkhiē, tassa ṇaṁ dhaṇassa satthavāhassa dhūyā bhaddāē attayā pañcaṇhaṁ puttāṇaṁ anumaggajāiyā suṁsumā nāmaṁ dāriyā hōtthā-sūmālapāṇipāyā, tassa ṇaṁ dhaṇassa satthavāhassa cilāē nāmaṁ dāsacēḍē hōtthā-ahīṇapañcindiyasarīrē maṁsōvaciē bālakīlāvaṇakusalē yāvi hōtthā.</s>
	    </p>
	    <p>
	      <s>taē ṇaṁ sē dāsacēḍē suṁsumāē dāriyāē bālaggāhē jāē yāvi hōtthā suṁsumaṁ dāriyaṁ kaḍīē giṇhaï giṇhittā bahūhiṁ dāraēhiṁ ya dāriyāhi ya ḍimbhaēhi ya ḍimbhiyāhi ya kumāraēhi ya kumāriyāhi ya saddhiṁ abhiramamāṇē-abhiramamāṇē viharaï taē ṇaṁ sē cilāē dāsacēḍē tēsiṁ bahūṇaṁ dārayāṇa ya0 jāva appēgaïyāṇaṁ khallaē avaharaï, ēvaṁ vaṭṭaē, āḍōliyāō, tindūsaē, pōttullaē, sāḍōllaē, appēgaïyāṇaṁ ābharaṇamallālaṅkāraṁ avaharaï appēgaïē āussaï avahasaï nicchōḍēi nibbhacchēi tajjēi tālēi, taē ṇaṁ tē bahavē dāragā ya0 jāva rōyamāṇā ya kandamāṇā ya sōyamāṇā ya tippamāṇā ya vilavamāṇā ya sāṇaṁ-sāṇaṁ ammāpiūṇaṁ nivēdēnti.</s>
	    </p>
	    <p>
	      <s>taē ṇaṁ tēsiṁ bahūṇaṁ dārayāṇa ya dāriyāṇa ya ḍimbhayāṇa ya ḍimbhiyāṇa ya kumārayāṇa ya kumāriyāṇa ya ammāpiyarō jēṇēva dhaṇē satthavāhē tēṇēva uvāgacchati uvāgacchittā dhaṇaṁ satthavāhaṁ bahūhiṁ khijjaṇiyāhi ya ruṇṭaṇāhi ya uvalambhaṇāhi ya khijjamāṇā ya rūṇṭamāṇā ya uvalambhamāṇā ya dhaṇassa satthavāhassa ēyamaṭṭhaṁ nivēdēnti, taē ṇaṁ sē dhaṇē satthavāhē cilāyaṁ dāsacēḍaṁ ēyamaṭṭhaṁ bhujjō-bhujjō nivārēi nō cēva ṇaṁ cilāē dāsacēḍē uvaramaï.</s>
	    </p>
	    <p>
	      <s>taē ṇaṁ sē cilāē dāsacēḍaṁ tēsiṁ bahūṇaṁ dārayāṇa ya dāriyāṇa ya jāva appēgaïyāṇaṁ khullaē avaharaï jāva tālēi, taē ṇaṁ tē bahavē dāragā jāva kumāriyā ya rōyamāṇā ya jāva ammāpiūṇaṁ nivēdēnti, taē ṇaṁ tē āsuruttā jāva misimisēmāṇā jēṇēva ghaṇē satthavāhē tēṇēva uvāgacchati uvāgacchittā bahūhiṁ khijjaṇāhi jāva ēyamaṭṭhaṁ nivēdēnti, taē ṇaṁ sē dhaṇē satthavāhē bahūṇaṁ dāragāṇaṁ jāva kumāriyāṇaṁ ammāpiūṇaṁ antiē ēyamaṭṭhaṁ sōccā āsuruttē0 jāva calāiṁ dāsacēḍaṁ uccāvayāhiṁ āusaṇāhiṁ āusaï uddhaṁsaï nibbhacchēi nicchōḍēi tajjēi uccāvayāhiṁ tālaṇāhiṁ tālēi sāō gihāō nicchubhaï.</s>
	    </p>
	  </div>
	  <div type="section" n="209">
	    <p>
	      <s>taē ṇaṁ sē cilāē dāsacēḍē sāō gihāō nicchūḍhē samāṇē rāyagihē nayarē sindhāḍaga-jāva pahēsu dēvakulēsu ya sabhāsu ya pavāsu ya jūyalaēsu ya vēsāgharaēsu ya pāṇagharaēsu ya suhaṁsuhēṇaṁ parivaṭṭaï, taē ṇaṁ sē cilāē dāsacēḍē aṇōhaṭṭiē aṇivāriē sacchandamaī saïrappayārī majjappasaṅgī cōjjappasaṅgī jūyappasaṅgī vēsappassaṅgī paradārappasaṅgī jāē yāvī hōtthā.</s>
	    </p>
	    <p>
	      <s>taē ṇaṁ rāyagihassa nayarassa adūrasāmantē dāhiṇapuratthimē disībhāē sīhaguhā nāmaṁ cōrapallī hōtthā visama-girikaḍagaṁ kōlamba-saṇṇiviṭṭhā vaṁsīkalaṅka-pāgāra-parikkhittā chiṇṇasēlavisamappavāya-pharihōvagūḍhā ēgaduvārā aṇēgakhaṇḍī vidittajaṇa-niggamappavēsā abbhintarapāṇiyā sudullabhajala-pērantā subahussavi kūviyabalassa āgayassa duppahaṁsā yāvi hōtthā.</s>
	    </p>
	    <p>
	      <s>tattha ṇaṁ sīhaguhāē cōrapallīē vijaē nāmaṁ cōrasēṇāvaī parivasaī-ahammiē jāva ahammakēū samuṭṭhiē bahunagaraniggayajasē sūrē daḍhappahārī sāhasiē saddavēhī, sē ṇaṁ tattha sīhaguhāē cōrapallīē pañcaṇhaṁ cōrasayāṇaṁ āhēvaccaṁ jāva viharaï.</s>
	    </p>
	    <p>
	      <s>taē ṇaṁ sē vijaē takkarē cōrasēṇāvaī bahūṇaṁ cōrāṇa ya pāradāriyāṇa ya gaṇḍhibhēyagāṇa ya sandhicchēyagāṇa ya khattakhaṇagāṇa ya rāyāvagārīṇa ya aṇaghāragāṇa ya bālaghāyagāṇa ya vīsambhaghāyagāṇa ya jūyakārāṇa ya khaṇḍarakkhāṇa ya aṇṇēsiṁ ca bahūṇaṁ chiṇṇa-bhiṇṇa-bāhirāhayāṇaṁ kuḍaṅgē yāvi hōtthā.</s>
	    </p>
	    <p>
	      <s>taē ṇaṁ sē vijaē takkarē cōrasēṇāvaī rāyagihassa dāhiṇapuratthimaṁ jaṇavayaṁ bahūhiṁ gāmaghāēhi ya nagaraghāēhi ya gōggahaṇēhi ya bandiggahaṇēhi ya panthakuṭṭaṇēhi ya khattakhaṇaṇēhi ya uvīlēmāṇē-uvīlēmāṇē viddhaṁsēmāṇē-viddhaṁsēmāṇē nitthāṇaṁ niddhaṇaṁ karēmāṇē viharaï.</s>
	    </p>
	    <p>
	      <s>taē ṇaṁ sē cilāē dāsacēḍaē rāyagihē bahūhi atthābhisaṅkīhi ya cōjjābhisaṅkīhi ya dārābhisaṅkīhi ya dhaṇiēhi ya jūyakarēhi ya parabbhavamāṇē-parabbhavamāṇē rāyagihāō nagarīō niggacchaï niggacchittā jēṇēva sīhaguhā cōrapallī tēṇēva uvāgacchaï uvāgacchittā vijayaṁ cōrasēṇāvaï uvasampajjittā ṇaṁ viharaï, taē ṇaṁ sē cilāē dāsacēḍē vijayassa cōrasēṇāvaïssa aggē asilaṭṭhiggāhē jāē yāvi hōtthā, jāhē vi ya ṇaṁ sē vijaē cōrasēṇāvaī gāmaghāyaṁ vā jāva panthakōṭṭiṁ vā kāuṁ vaccaïṁ tāhē vi ya ṇaṁ sē cilāē dāsacēḍē subahumpi kūviyabalaṁ haya-mahiya-jāva paḍisēhēi, puṇaravi laddhaṭṭhē kayakajjē aṇahasamaggē sīhaguhaṁ cōrapalli havvamāgacchaï, taē ṇaṁ sē vijaē cōra sēṇāvaī cilāyaṁ takkaraṁ bahūiō cōravijjāō ya cōramantē ya cōramāyāō ya cōranigaḍīō ya sikkhāvēi, taē ṇaṁ sē vijaē cōrasēṇāvaī aṇṇayā kayāi kāladhammuṇā sañjuttē yāvi hōtthā, taē ṇaṁ tāiṁ pañcacōrasayāiṁ vijayassa cōrasēṇāvaïssa mahayā-mahayā iḍḍhī-sakkārasamudaēṇaṁ nīharaṇaṁ karēnti karēttā bahūiṁ lōiyāiṁ mayakiccāiṁ karēnti karēttā jāva vigayasōyā jāyā yāvi hōtthā.</s>
	    </p>
	    <p>
	      <s>taē ṇaṁ tāiṁ pañcacōrasayāiṁ aṇmamaṇṇaṁ saddāvēnti saddāvēttā ēvaṁ vayāsī — ēvaṁ khalu amhaṁ dēvāṇuppiyā! vijaē cōrasēṇāvaī kāladhammuṇā sañjuttē, ayaṁ ca ṇaṁ cilāē takkarē vijaēṇaṁ cōrasēṇāvaïṇā bahūiō cōravijjāō ya jāva sikkhāviē taṁ sēyaṁ khalu amhaṁ dēvāṇuppiyā! cilāyaṁ takkaraṁ sīhaguhāē cōrapallīē cōrasēṇāvaïttāē abhisiñcittaē tti kaṭṭu aṇṇamaṇṇassa ēyamaṭṭhaṁ paḍisuṇēnti paḍisuṇēttā cilāyaṁ sīlaguhāē cōrapallīē cōrasēṇāvaïttāē abhisiñcati, taē ṇaṁ sē cilāē cōrasēṇāvaī jāē-ahammiē jāva viharaï.</s>
	    </p>
	    <p>
	      <s>taē ṇaṁ sē cilāē cōrasēṇāvaī cōranāyagē jāva kuḍaṅgē yāvi hōtthā, sē ṇaṁ tattha sīhaguhāē cōrapallīē pañcaṇhaṁ cōrasayāṇaṁ ya ēvaṁ jahā vijaō tahēva savvaṁ jāva rāyagihassa nayarassa dāhiṇa- puratthimillaṁ jaṇavayaṁ jāva nitthāṇaṁ niddhaṇaṁ karēmāṇē viharaï.</s>
	    </p>
	  </div>
	  <div type="section" n="210">
	    <p>
	      <s>taē ṇaṁ sē cilāē cōrasēṇāvaī aṇṇayā kayāi vipulaṁ asaṇa-pāṇa-khāima-sāimaṁ uvakkhaḍāvēttā tē pañca cōrasaē āmantēi jāva pasannaṁ ca āsāēmāṇē visāēmāṇē paribhāēmāṇē paribhuñjēmāṇē viharaï, jimiyabhuttattarāgaē tē pañca cōrasaē vipulēṇaṁ dhūva-puppha-gandha-mallālaṅkārēṇaṁ sakkārēi sammāṇēi sakkārēttā sammāṇēttā ēvaṁ vayāsī — ēvaṁ khalu dēvāṇuppiyā! rāyagihē nayarē dhaṇē nāmaṁ satthavāhē aḍḍhē, tassa ṇaṁ dhūyā bhaddāē attayā pañcaṇhaṁ puttāṇaṁ anumaggajāiyā suṁsumā nāmaṁ dāriya-ahīṇā jāva surūvā, taṁ gacchāō ṇaṁ dēvāṇuppiyā ghaṇassa satthavāhassa gihaṁ vilumpāmō tubbhaṁ vipulē dhaṇa-kaṇaga-rayaṇa-maṇi-mōttiya-saṅkha-sila-ppavālē mamaṁ suṁsumā dāriyā.</s>
	    </p>
	    <p>
	      <s>taē ṇaṁ tē pañca cōrasayā cilāyassa ēyamaṭṭhaṁ paḍisuṇēnti, taē ṇaṁ tē cilāē cōrasēṇāvaī tēhiṁ pañcahiṁ cōrasaēhiṁ saddhiṁ allaṁ cammaṁ duruhaï durūhittā paccāva-raṇha-kālasamayaṁsi pañcahiṁ cōrasaēhiṁ saddhiṁ saṇṇaddha jāva gahiyāuha-paharaṇē māiya-gōmuhiēhiṁ phalaēhiṁ nikkiṭṭhāhiṁ asilaṭṭhīhiṁ asaṅgaēhintōṇēhiṁ sajjīvēhiṁ dhaṇūhiṁ chippatūrēhiṁ vajjamāṇēhiṁ mahayā-mahayā ukkiṭṭha-sīhanāya-bōlakalakalaravēṇaṁ samuddaravabhūyaṁ karēmāṇā sīhaguhāō cōrapallīō paḍinikkhamanti paḍinikkhamittā jēṇēva rāyagihē nayarē tēṇēva uvāgacchanti uvāgacchittā rāyagihassa adūrasāmantē ēgaṁ mahaṁ gahaṇaṁ anuppavisanti anuppavisittā divasaṁ khavēmāṇā ciṭṭhanti.</s>
	    </p>
	    <p>
	      <s>taē ṇaṁ sē cilāē cōrasēṇāvaī addharatta-kālasamayaṁsi nisanta-paḍinisantaṁsi pacaṁhi cōrasaēhiṁ saddhiṁ māiya-gōmuhiēhiṁ phalaēhiṁ jāva mūiyāhiṁ ūrughaṇṭiyāhiṁ jēṇēva rāyagihē nayarē puratthimillē duvārē tēṇēva uvāgacchaï udagavatthiṁ parāmusaï āyantē cōkkhē paramasuibhūē tālugghāḍaṇi vijjaṁ āvāhēi āvāhēttā rāyagihassa duvārakavāḍē udaēṇaṁ acchōḍēi acchōḍēttā kavāḍaṁ vihāḍēi vihāḍēttā rāyagahaṁ anuppavisaï anuppavisittā mahayā-mahayā saddēṇaṁ ugghōsēmāṇē-ugghōsēmāṇē ēvaṁ vayāsī — ēvaṁ khalu ahaṁ dēvāṇuppiyā! cilāē nāmaṁ cōrasēṇāvaī pañcahiṁ cōrasaēhiṁ saddhiṁ sīhaguhāō cōrapallīō iha havvamāgaē dhaṇassa satthavāhassa gihaṁ ghāukāmē taṁ jē ṇaṁ naviyāē māuyāē duddhaṁ pāukāmē sē ṇaṁ nigacchaü tti kaṭṭu jēṇēva ghaṇassa satthavāhassa gihē tēṇēva uvāgacchaï uvāgacchittā ghaṇassa gihaṁ vihāḍēi.</s>
	    </p>
	    <p>
	      <s>taē ṇaṁ sē dhaṇē cilāēṇaṁ cōrasēṇāvaïṇā pañcahiṁ cōrasaēhiṁ saddhiṁ gihaṁ ghāijjamāṇē pāsaï pāsittā bhīē tatthē tasiē uvviggē sañjāyabhaē pañcahiṁ puttēhiṁ saddhiṁ ēgantaṁ avakkamaï, taē ṇaṁ sē cilāē cōrasēṇāvaī dhaṇassa satthavāhassa gihaṁ ghāēi dhāēttā subahuṁ dhaṇa-kaṇaga jāva sāvaējjaṁ suṁsumaṁ ca dāriyaṁ gēṇhaï gēṇhittā rāyagihāō paḍinikkhamaī paḍinikkhamittā jēṇēva sīhaguhā tēṇēva pahārēttha gamaṇāē.</s>
	    </p>
	  </div>
	  <div type="section" n="211">
	    <p>
	      <s>taē ṇaṁ sē ghaṇē satthavāhē jēṇēva saē gihē tēṇēva uvāgacchaï uvāgacchittā subahuṁ ghaṇa-kaṇagaṁ suṁsumaṁ ca dāriyaṁ avahariyaṁ jāṇittā mahatthaṁ mahagghaṁ maharihaṁ pāhuḍaṁ gahāya jēṇēva nagaraputtiyā tēṇēva uvāgacchaï uvāgacchittā taṁ mahatthaṁ0 pāhuḍaṁ uvaṇēi uvaṇēttā ēvaṁ vayāsī — ēvaṁ khalu dēvāṇuppiyā! cilāē cōra-sēṇāvaī sīhaguhāō cōrapallīō ihaṁ havvamāgamma pañcahiṁ cōrasaēhiṁ saddhiṁ mama gihaṁ ghāēttā subahuṁ dhaṇa-kaṇagaṁ suṁsumaṁ ca dāriyaṁ gahāya jāva paḍigaē taṁ icchāmō ṇaṁ dēvāṇuppiyā! suṁsumāē dāriyāē kūvaṁ gamittaē, tubbhaṁ ṇaṁ dēvāṇuppiyā! sē vipulē dhaṇakaṇagē mamaṁ suṁsumā dāriyā.</s>
	    </p>
	    <p>
	      <s>taē ṇaṁ tē nagaraguttiyā dhaṇassa ēyamaṭṭhaṁ paḍisuṇēti paḍisuṇēttā saṇṇaddha- jāva gahiyāuhapaharaṇā mahayā-mahayā ukkiṭṭha jāva samudda-ravabhūyaṁ piva karēmāṇā rāyagihāō niggacchanti niggacchittā jēṇēva cilāē cōrasēṇāvaī tēṇēva uvāgacchanti uvāgacchittā cilāēṇaṁ cōrasēṇāvaïṇā saddhiṁ sampalaggā yāvi hōtthā, taē ṇaṁ tē nagaraguttiyā cilāyaṁ cōrasēṇāvaïṁ haya-mahiya-jāva paḍisēhēnti.</s>
	    </p>
	    <p>
	      <s>taē ṇaṁ tē pañca cōrasayā nagaraguttiēhiṁ haya-mahiya-jāva paḍisēhiyā samāṇā taṁ vipulaṁ dhaṇa-kaṇagaṁ vicchaḍḍēmāṇā ya vippakirēmāṇā ya savvaō samantā vippalāitthā, taē ṇaṁ tē nagaraguttiyā taṁ vipulaṁ dhaṇa-kaṇagaṁ gēṇhanti gēṇhittā jēṇēva rāgagihē nagarē tēṇēva uvāgacchanti.</s>
	    </p>
	    <p>
	      <s>taē ṇaṁ sē cilāē taṁ cōrasēnnaṁ tēhiṁ nagaraguttiēhiṁ haya-mahiya-gahāya ēgaṁ mahaṁ agāmiyaṁ dīhamaddhaṁ aḍaviṁ anupaviṭṭhē, taē ṇaṁ dhannē satthavāhē suṁsuma-dāriyaṁ bhīē tatthē suṁsumaṁ dāriyaṁ cilāēṇaṁ aḍavīmuhiṁ avahīramāṇiṁ pāsittā ṇaṁ pañcahiṁ puttēhiṁ saddhiṁ appachaṭṭhē saṇṇaddha-baddha0 cilāyassa payamaggavihi abhigacchati, anugacchamāṇē abhigajjantē hakkārēmāṇē pukkārēmāṇē abhitajjēmāṇē abhitāsēmāṇē piṭṭhaō anugacchaï.</s>
	    </p>
	    <p>
	      <s>taē ṇaṁ sē cilāē taṁ dhaṇaṁ satthavāhaṁ pañcahiṁ puttēhiṁ saddhiṁ appachaṭṭhaṁ saṇṇaddha-baddhaṁ0 samaṇugacchamāṇaṁ pāsaï pāsittā atthāmē abalē avīriē apurisakkāraparakkamē jāhē nō sañcāēi suṁsumaṁ dāriyaṁ nivvāhittaē tāhē santē tantē paritantē nīluppalaṁ asiṁ parāmusaï parāmusittā suṁsumāē dāriyāē uttamaṅgaṁ chindaï chindittā taṁ gahāya taṁ agāmiyaṁ aḍaviṁ anuppaviṭṭhē.</s>
	    </p>
	    <p>
	      <s>taē ṇaṁ sē cilāē tīsē agāmiyāē aḍavīē taṇhāē chuhāē abhibhūē samāṇē pamhaṭṭha-disābhāē sīhaguhaṁ cōrapalliṁ asampattē antarā cēva kālagaē.</s>
	    </p>
	    <p>
	      <s>ēvāmēva samaṇāusō! jō amhaṁ nigganthō0 jāva pavvaïē samāṇē imassa ōrāliyasarīrassa vantāsavassa jāva viddhaṁsaṇadhammassa jāva vaṇṇahēuṁ vā jāva āhāraṁ āhārēi sē ṇaṁ ihalōē cēva bahūṇaṁ samaṇāṇaṁ0 jāva sāviyāṇa ya hīlaṇijjē jāva saṁsārakantāraṁ anupariyaṭṭissaï-jahā va sē cilāē takkarē.</s>
	    </p>
	    <p>
	      <s>taē ṇaṁ sē ghaṇē satthavāhē pañcahiṁ puttēhiṁ saddhiṁ appachaṭṭhē cilāyaṁ tīsē agāmiyāē aḍavīē savvaō samantā paridhāḍēmāṇē-paridhāḍēmāṇē santē tantē paritantē nō sañcāēi cilāyaṁ cōrasēṇāvaï sāhatthiṁ giṇhittaē sē ṇaṁ taō paḍiniyattaï paḍiniyattittā jēṇēva sā suṁsumā dāriyā cilāēṇaṁ jīviyāō vavarōviyā tēṇēva uvāgacchaï uvāgacchittā suṁsumaṁ dāriyaṁ cilāēṇaṁ jiviyāō vavarōviyaṁ pāsaï pāsittā parasuniyanttēva campagapāyavvē, taē ṇaṁ sē dhaṇē satthavāhē pañcahiṁ puttēhiṁ saddhiṁ appachaṭṭhē āsatthē kūvamāṇē kandamāṇē vilavamāṇē mahayā-mahayā saddēṇa kuhukuhussa parunnē sucirakālaṁ bāhappamōkkhaṁ karēi.</s>
	    </p>
	    <p>
	      <s>taē ṇaṁ sē ghaṇē satthavāhē pañcahiṁ puttēhiṁ saddhiṁ appachaṭṭhē cilāyaṁ tīsē agāmiyāē aḍavīē savvaō samantā parighāḍēmāṇē taṇhāē chuhāē ya paribbhantē samāṇē tīsē agāmiyāē aḍavīē savvāō samantā udagassa maggaṇa-gavēsaṇaṁ karēmāṇē santē tantē paritantē nivviṇṇē tīsē agāmiyāē aḍavīē udagaṁ aṇāsāēmāṇē jēṇēva suṁsumā jīviyāō vavarōviēlliyā tēṇēva uvāgacchaï uvāgacchittā jēṭṭhaṁ puttaṁ dhaṇaṁ saddāvēi saddāvēttā ēvaṁ vayāsī — ēvaṁ khalu puttā suṁsumāē dāriyāē aṭṭhāē cilāyaṁ takkaraṁ savvaō samantā pari- ghāḍēmāṇā taṇhāē chuhāē ya abhibhūyā samāṇā imīsē agāmiyāē aḍavīē udagassa maggaṇa-gavēsaṇaṁ karēmāṇā nō cēva ṇaṁ udagaṁ āsādēmō, tatē ṇaṁ udagaṁ aṇāsāēmāṇā nō sañcāēmō rāyagihaṁ sampāvittaē taṇṇaṁ tubbhē mamaṁ dēvāṇuppiyā! jīviyāō vavarōvēha, mama maṁsaṁ ca sōṇiyaṁ ca āhārēha tēṇaṁ āhārēṇaṁ avathaddhā samāṇā taō pacchā imaṁ agāmiyaṁ aḍaviṁ nittharihiha rāyagihaṁ ca sampāvēhiha mitta-nāi0 abhisamāgacchihiha atthassa ya dhammassa ya punnassa ya ābhāgī bhavissaha.</s>
	    </p>
	    <p>
	      <s>taē ṇaṁ sē jēṭṭhē puttē dhaṇēṇaṁ satthavāhēṇaṁ ēvaṁ vuttē samāṇē dhaṇaṁ satthavāhaṁ ēvaṁ vayāsī — tubbhē ṇaṁ tāō! amhaṁ piyā gurujaṇayā dēvayabhūyā ṭhavakā païṭṭhavakā saṁrakkhagā saṅgōvagā taṁ kahaṇṇaṁ amhē tāō! tubbhē jīviyāō vavarōvēmō tubbhaṁ ṇaṁ maṁsaṁ ca sōṇiyaṁ ca āhārēmō? taṁ tubbhē ṇaṁ tāō mamaṁ jīviyāō vavarōvēha maṁsaṁ ca sōṇiyaṁ ca āhārēha āgāmiyaṁ aḍaviṁ nittharihiha taṁ cēva savvaṁ bhaṇaï jāva atthassa ya dhammassa ya punnassa ya ābhāgī bhavissaha.</s>
	    </p>
	    <p>
	      <s>taē ṇaṁ dhaṇaṁ satthavāhaṁ dōccē puttē ēvaṁ vayāsī — mā ṇaṁ tāō! amhē jēṭṭhaṁ bhāyaraṁ guruṁ dēvayaṁ jīviyāō vavarōvēmō0 tubbhē ṇaṁ tāō mamaṁ jīviyāō vavarōvēha jāva ābhāgī bhavissaha, ēvaṁ jāva pañcamē puttē, taē ṇaṁ sē dhaṇē satthavāhē pañcaputtāṇaṁ hiyaïcchiyaṁ jāṇittā tē pañcaputtē ēvaṁ vayāsī — mā ṇaṁ amhē puttā! ēgamavi jīviyāō vavarōvēmō ēsa ṇaṁ suṁsumāē dāriyāē sarīrē nippāṇē niccēṭṭhē jīvavippajaḍhē, taṁ sēyaṁ khalu puttā! amhaṁ suṁsumāē dāriyāē maṁsaṁ ca sōṇiyaṁ ca āhārēttaē, taē ṇaṁ amhē tēṇaṁ āhārēṇaṁ avatthaddhā samāṇā rāyagihaṁ sampāuṇissāmō, taē ṇaṁ tē pañcaputtā dhaṇēṇaṁ satthavāhēṇaṁ ēvaṁ vuttā samāṇā ēyamaṭṭhaṁ paḍisuṇēnti.</s>
	    </p>
	    <p>
	      <s>taē ṇaṁ dhaṇē satthavāhē pañcahiṁ puttēhiṁ saddhiṁ araṇiṁ karēi karēttā saragaṁ karēi karēttā saraēṇaṁ araṇiṁ mahēi mahēttā aggiṁ pāḍēi pāḍēttā aggiṁ saṅghukkēi saṅghukkēttā dāruyāiṁ pakkhivēi pakkhivittā aggiṁ pajjālēi suṁsumāē dāriyāē maṁsaṁ ca sōṇiyaṁ ca āhārēi, tēṇaṁ āhārēṇaṁ avatthaddhā samāṇā rāyagihaṁ nayaraṁ sampattā mitta-nāi0 abhisamaṇṇayā, tassa ya viulassa dhaṇa-kaṇaga-rayaṇa jāva ābhāgī jāyā, taē ṇaṁ sē dhaṇē satthavāhē suṁsumāē dāriyāē bahuiṁ lōiyāiṁ jāva vigayasōē jāē yāvi hōtthā.</s>
	    </p>
	  </div>
	  <div type="section" n="212">
	    <p>
	      <s>tēṇaṁ kālēṇaṁ tēṇaṁ samaēṇaṁ samaṇē bhagavaṁ mahāvīrē rāyagihē nayarē guṇasilaē cēiē samōsaḍhē, taē ṇaṁ ghaṇē satthavāhē saputtē dhammaṁ sōccā pavvaïē, ēkkārasaṅgavī, māsiyāē saṁlēhaṇāē, sōhammē kappē uvavaṇṇē, mahāvidēhē vāsē sijjhihii, jahā vi ya ṇaṁ jambū! dhaṇēṇaṁ satthavāhēṇaṁ nō vaṇṇahēuṁ vā nō rūvahēuṁ vā nō balahēuṁ vā nō visayahēuṁ vā suṁsumāē dāriyāē maṁsasōṇiē āhāriē nannattha ēgāē rāyagiha-sampāvaṇaṭṭhayāē, ēvāmēva samaṇāusō! jō amhaṁ nigganthō vā nigganthī vā jāva imassa ōrāliyasarīssa vantāsavassa pittāsāvassa khēlāsavassa sukkāsavassa sōṇiyāsavassa jāva avassaṁ vippajahiyavvassaṁ vā nō vaṇṇahēuṁ vā nō rūyahēuṁ vā nō balahēuṁ vā nō viyasahēuṁ vā āhāraṁ āhārēi nannattha ēgāē siddhigamaṇa-sampāvaṇaṭṭhayāē,  sē ṇaṁ ihabhavē cēva bahūṇaṁ samaṇāṇaṁ, bahūṇaṁ samaṇīṇaṁ, bahūṇaṁ sāvayāṇaṁ, bahūṇaṁ sāviyāṇaṁ ya accaṇijjē jāva cāurantaṁ saṁsārakantāraṁ vīīvaïssaï jahā va sē saputtē dhaṇē satthavāhē.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ jāva sampattēṇaṁ aṭṭhārasamassa nāyajjhayaṇassa ayamaṭṭhē pannattē.</s>
	      <s>tti bēmi.</s>
	    </p>
	  </div><!-- section !-->
	</div><!-- adhyayana !-->
	<div type="adhyayana" n="19">
	  <div type="section" n="213">
	    <p>
	      <s>jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ aṭṭhārasamassa nāyajjhayaṇassa ayamaṭṭhē pannattē ēgūṇavīsaïmassa ṇaṁ bhantē nāyajjhayaṇassa kē aṭṭhē pannattē?</s>
	    </p>
	    <p>
	      <s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ ihēva jambuddīvē dīvē puvvividēhē sīyāē mahānaīē uttarillē kūlē nīlavantassa vāsaharapavvayassa dāhiṇēṇaṁ uttarillassa sīyāmuhavaṇasaṇḍassa paccatthimēṇaṁ ēgasēlagassa vakkhārapavvayassa puratthimēṇaṁ ēttha ṇaṁ pukkhalāvaī nāmaṁ vijaē pannattē tattha ṇaṁ puṇḍarīgiṇī nāmaṁ rāyahāṇī pannattā-navajōyaṇavitthiṇṇā duvālasa jōyaṇāyāmā jāva paccakkhaṁ dēvalōgabhūyā pāsāīyā darisaṇīyā abhirūvā paḍirūvā.</s>
	    </p>
	    <p>
	      <s>tīsē ṇaṁ puṇḍarīgiṇīē nayarīē uttarapuratthimē disībhāē nalinivanē nāmaṁ ujjāṇē, tattha ṇaṁ puṇḍarīgiṇīē rāyahāṇīē mahāpaümē nāmaṁ rāyā hōtthā, tassa ṇaṁ paümāvaī nāmaṁ dēvī hōtthā, tassa ṇaṁ mahāpaümassa raṇṇō puttā paümāvaīē dēvīē attayā duvē kumārā hōtthā taṁ jahā— puṇḍarīē ya kaṇḍarīē ya-sukumālapāṇipāyā, puṇḍarīē juvarāyā.</s>
	    </p>
	    <p>
	      <s>tēṇaṁ kālēṇaṁ tēṇaṁ samaēṇaṁ thērāgamaṇaṁ mahāpaümē rāyā niggaē dhammaṁ sōccā puṇḍarīyaṁ rajjē ṭhavēttā pavvaïē, puṇḍarīē rāyā jāē, kaṇḍarīē juvarāyā, mahāpaümē aṇagārē cōddasapuvvāiṁ ahijjaï, taē ṇaṁ thērā bahiyā jaṇavayavihāraṁ viharati, taē ṇaṁ sē mahāpaümē bahūṇi vāsāṇi jāva siddhē.</s>
	    </p>
	  </div>
	  <div type="section" n="214">
	    <p>
	      <s>taē ṇaṁ thērā aṇṇayā kayāi puṇaravi puṇḍarīgiṇīē rāyahāṇīē nalinavanē ujjāṇē samōsaḍhā, puṇḍarīē rāyā niggaē, kaṇḍarīē mahājaṇasaddaṁ sōccā jahā mahābalō jāva pajjuvāsaï, thērā dhammaṁ parikahēnti, puṇḍarīē samaṇōvāsaē jāē jāva paḍigaē.</s>
	    </p>
	    <p>
	      <s>taē ṇaṁ kaṇḍarīē0 uṭṭhāē uṭṭhēi uṭṭhēttā0 jāva sē jahēyaṁ tubbhē vayaha jaṁ navaraṁ-puṇḍarīyaṁ rāyaṁ āpucchāmi taē ṇaṁ jāva pavvayāmi, ahāsuhaṁ dēvāṇuppiyā.</s>
	    </p>
	    <p>
	      <s>taē ṇaṁ sē kaṇḍarīē jāva thērē vandaï namaṁsaï0 antiyāō paḍinikkhamaï tamēva cāugghaṇṭaṁ āsarahaṁ durūhaï jāva paccōrūhaï paccōrūhittā jēṇēva puṇḍarīē rāyā tēṇēva uvāgacchaï uvāgacchittā karayala0 puṇḍarīyaṁ jāva ēvaṁ vayāsī.</s>
	    </p>
	    <p>
	      <s>ēvaṁ khalu dēvāṇuppiyā! maē thērāṇaṁ antiē jāva dhammē nisantē sē dhammē icchiē paḍicchiē abhirūiē taē ṇaṁ dēvāṇuppiyā! jāva pavvaïttaē.</s>
	    </p>
	    <p>
	      <s>taē ṇaṁ sē puṇḍarīē rāyā kaṇḍarīyaṁ ēvaṁ vayāsī — mā ṇaṁ tumaṁ dēvāṇuppiyā! iyāṇiṁ muṇḍē jāva pavvayāhi ahaṁ ṇaṁ tumaṁ mahārāyābhisēēṇaṁ abhisiñcāmi.</s>
	    </p>
	    <p>
	      <s>taē ṇaṁ sē kaṇḍarīē puṇḍarīyassa raṇṇō ēyamaṭṭhaṁ nō āḍhāi nō pariyāṇāi tusiṇīē sañciṭṭhaï, taē ṇaṁ sē puṇḍarīē rāyā kaṇḍarīyaṁ dōccampi taccampiṁ ēvaṁ vayāsī — jāva tusiṇīē sañciṭṭhaï.</s>
	    </p>
	    <p>
	      <s>taē ṇaṁ puṇḍarīē kaṇḍarīyaṁ kumāraṁ jāhē nō sañcāēi bahūhiṁ āghavaṇāhiṁ ya pannavaṇāhi ya saṇṇavaṇāhi ya viṇṇavaṇāhi ya, āghavittaē vā jāva viṇṇavittaē vā tāhē akāmaē cēva ēyamaṭṭhaṁ anumannitthā jāva nikkhamaṇābhisēēṇaṁ abhisiñcaï jāva thērāṇaṁ sīsabhikkhaṁ dalayaï, pavvaïē aṇagārē jāē, ēkkārasaṅgaviū, taē ṇaṁ thērā bhagavantō aṇṇayā kayāiṁ puḍarīgiṇīō nayarīō nalinivaṇāō ujjāṇāō paḍinikkhamanti bahiyā jaṇavayavihāraṁ viharanti.</s>
	    </p>
	  </div>
	  <div type="section" n="215">
	    <p>
	      <s>taē ṇaṁ tassa kaṇḍarīyassa aṇagārassa tēhiṁ antēhi ya pantēhi ya jahā sēlagassa jāva dāhavakkantīē yāvi viharaï, taē ṇaṁ thērā aṇṇayā kayāi jēṇēva pōṇḍarīgiṇī nayarī tēṇēva uvāgacchanti uvāggacchittā naliṇīvaṇē samōsaḍhā.</s>
	    </p>
	    <p>
	      <s>puṇḍarīē niggaē dhammaṁ suṇēi taē ṇaṁ puṇḍarīē rāyā dhammaṁ sōccā jēṇēva kaṇḍarīē aṇagārē tēṇēva uvāgacchaï uvāgacchittā kaṇḍarīyaṁ vandaï namaṁsaï vandittā namaṁsittā kaṇḍarīyassa aṇagārassa sarīragaṁ savvābāhaṁ sarōgaṁ pāsaï pāsittā jēṇēva thērā bhagavantō tēṇēva uvāgacchaï uvāgacchittā thērē bhagavantē vandaï namaṁsaī vandittā namaṁsittā ēvaṁ vayāsī — ahaṇṇaṁ bhantē kaṇḍarīyassa aṇagārassa ahāpavattēhiṁ ōsaha-bhēsajja-jāva tēgicchaṁ āuṇṭāmi taṁ tubbhē ṇaṁ bhantē mama jāṇasālāsu samōsaraha, taē ṇaṁ thērā bhagavantō puṇḍarīyassa ēyamaṭṭhaṁ paḍisuṇēnti jāva uvasampajjittā ṇaṁ viharanti.</s>
	    </p>
	    <p>
	      <s>taē ṇaṁ puṇḍarīē rāyā jahā maṇḍuē sēlagassa jāva baliyasarīrē jāē, taē ṇaṁ thērā bhagavantō puṇḍarīyaṁ rāyaṁ āpucchanti āpucchittā bahiyā jaṇavayavihāraṁ viharanti.</s>
	    </p>
	    <p>
	      <s>taē ṇaṁ sē kaṇḍarīē tāō rōyāyaṅkāō vippamukkē samāṇē taṁsi maṇuṇṇaṁsi asaṇa-pāṇa-khāima-sāimaṁsi mucchiē giddhē gaḍhiē ajjhōvavaṇṇē nō sañcāēi puṇḍarīyaṁ āpucchittā bahiyā abbhujjaēṇaṁ jaṇavayavihārēṇaṁ viharittaē, tatthēva ōsannē jāē.</s>
	    </p>
	    <p>
	      <s>taē ṇaṁ sē puṇḍarīē imīsē kahāē laddhaṭṭhē samāṇē ṇhāē antēurapariyāla-samparivuḍē jēṇēva kaṇḍarīē aṇagārē tēṇēva uvāgacchaï uvāgacchittā kaṇḍarīyaṁ tikkhuttō āyāhiṇa-payāhiṇaṁ karēi karēttā vandaï namaṁsaï vandittā namaṁsittā ēvaṁ vayāsī — dhannēsi ṇaṁ tumaṁ dēvāṇuppiyā kayatthē kayapunnē kayalakkhaṇē suladdhē ṇaṁ dēvāṇuppiyā! tava māṇussaē jamma-jīviya-phalē jē ṇaṁ tumaṁ rajjaṁ ca jāva antēuraṁ ca vichaḍḍēttā vigōvaïttā jāva pavvaïē, ahaṇṇaṁ adhannē akayatthē akayapunnē akayalakkhaṇē rajjē jāva antēurē ya māṇussaēsu kāmabhōgēsu mucchiē jāva ajjhōvavaṇṇē nō sañcāēmi jāva pavvaïttaē, taṁ dhannēsi ṇaṁ tumaṁ dēvāṇuppiyā! jāva jammajīviyaphalē.</s>
	    </p>
	    <p>
	      <s>taē ṇaṁ sē kaṇḍarīē aṇagārē puṇḍarīyassa ēyamaṭṭhaṁ nō āḍhāi nō pariyāṇāiṁ tusiṇīē sañciṭṭhaï.</s>
	    </p>
	    <p>
	      <s>taē ṇaṁ sē kaṇḍarīē aṇagārē pōṇḍarīēṇaṁ dōccampi taccampi ēvaṁ vuttē samāṇē akāmaē avasavasē lajjāē gāravēṇa ya puṇḍarīyaṁ āpucchaï āpucchittā thērēhiṁ saddhiṁ bahiyā jaṇavayavihāraṁ viharaï, taē ṇaṁ sē kaṇḍarīē thērēhiṁ saddhiṁ kañci kālaṁ uggaṁ uggēṇaṁ viharittā, taō pacchā samaṇattaṇa-paritantē samaṇa-ttaṇa-nivviṇṇē samaṇattaṇa-nibbhicchaē samaṇaguṇamukkajōgī thērāṇaṁ atiyāō saṇiyaṁ-saṇiyaṁ paccōsakkaï paccōsakkittā jēṇēva puṇḍarīgiṇī nayarī jēṇēva puḍaṁrīyassa bhavaṇē tēṇēva uvāgacchaï uvāgacchittā asōgavaṇiyāē asōgavarapāyavassa ahē puḍhavisilāpaṭṭagaṁsi nisīyaï nīsiittā ōhayamaṇasaṅkappē jāva jhiyāyamāṇē sañciṭṭhaï.</s>
	    </p>
	    <p>
	      <s>taē ṇaṁ tassa pōṇḍarīyassa ammadhāī jēṇēva asōgavaṇiyā tēṇēva uvāgacchaï uvāgacchittā kaṇḍarīyaṁ aṇagāraṁ asōgavarapāyavassa ahē puḍhavisilāpaṭṭagaṁsi ōhayamaṇasaṅkappaṁ jāva jhiyāyamāṇa pāsaï pāsittā jēṇēva puṇḍarīē rāyā tēṇēva uvāgacchaï uvāgacchittā puṇḍarīya rāyaṁ ēvaṁ vayāsī — ēvaṁ khalu dēvāṇuppiyā! tava piubhāiē kaṇḍarīē aṇagārē asōgavaṇiyāē asōgavarapāyavassa ahē puḍhavisilāpaṭṭē ōhayamaṇasaṅkappē jāva jhiyāyaï.</s>
	    </p>
	    <p>
	      <s>taē ṇaṁ sē puṇḍarīē ammadhāīē ēyamaṭṭhaṁ sōccā nisamma tahēva sambhantē samāṇē uṭṭhāē uṭṭhēi uṭṭhēttā antēura-pariyālasamparivuḍē jēṇēva asōgavaṇiyā jāva kaṇḍarīyaṁ tikkhuttō0 ēvaṁ vayāsī — dhannēsi ṇaṁ tumaṁ dēvāṇuppiyā! jāva pavvaïē, ahaṁ ṇaṁ adhannē0 jāva nō sañcāēmi pavvaïttaē, taṁ dhannēsi ṇaṁ tumaṁ dēvāṇuppiyā! jāva jiviyaphalē taē ṇaṁ kaṇḍarīē puṇḍarīēṇaṁ ēvaṁ vuttē samāṇē tusiṇīē sañciṭṭhaï dōccampi taccampi jāva sañciṭṭhaï.</s>
	    </p>
	    <p>
	      <s>taē ṇaṁ puṇḍarīē kaṇḍarīyaṁ ēvaṁ vayāsī — aṭṭhō bhantē! bhōgēhiṁ? hantā! aṭṭhō, taē ṇaṁ sē puṇḍarīē rāyā kōṇḍubiyapurisē saddāvēi saddāvēttā ēvaṁ vayāsī — khippāmēva bhō dēvāṇuppiyā! kaṇḍarīyassa mahatthaṁ jāva rāyābhisēyaṁ uvaṭṭhavēha jāva rāyābhisēēṇaṁ abhisiñcati.</s>
	    </p>
	  </div>
	  <div type="section" n="216">
	    <p>
	      <s>taē ṇaṁ sē puḍaṁrīē sayamēva pañcamuṭṭhiyaṁ lōyaṁ karēi, sayamēva cāujjāmaṁ dhammaṁ paḍiva-jjaï paḍivajjittā kaṇḍarīyassa santiyaṁ āyārabhaṇḍagaṁ gēṇhaï gēṇhittā imaṁ ēyārūvaṁ abhiggahaṁ abhigiṇhaï kappaï mē thērē vandittā namaṁsittā thērāṇaṁ antiē cāujjāmaṁ dhammaṁ uvasampajjittā ṇaṁ taō pacchā āhāraṁ āhā-rittaē ttikaṭṭu, imaṁ ca ēyārūvaṁ abhiggahaṁ abhigiṇhēttā ṇaṁ pōṇḍarigiṇīē paḍinikkhamati paḍinikkhamittā puvvāṇupuvviṁ caramāṇē gāmāṇugāmaṁ dūijjamāṇē jēṇēva thērā bhagavantō tēṇēva pahārēttha gamaṇāē.</s>
	    </p>
	  </div>
	  <div type="section" n="217">
	    <p>
	      <s>taē ṇaṁ tassa kaṇḍarīyassa raṇṇō taṁ paṇīyaṁ pāṇabhōyaṇaṁ āhāriyassa samāṇassa aïjāgaraēṇaṁ ya aïbhōyappasaṅgēṇa ya sē āhārē nō sammaṁ pariṇamaï, taē ṇaṁ tassa kaṇḍarīyassa raṇṇō taṁsi āhāraṁsi apariṇammāṇaṁsi puvvarattāvarattakālayamaṁyasi sarīragaṁsi vēyaṇā pāubbhūyā-ujjalā viulā pagāḍhā jāva durahiyāsā pittajjara parigaya-sarīrē dāhavakkantīē yāvi viharaï.</s>
	    </p>
	    <p>
	      <s>taē ṇaṁ sē kaṇḍarīē rāyā rajjē ya raṭṭhē ya antēurē ya jāva ajajhōvavaṇṇē aṭṭaduhaṭṭuvasaṭṭē akāgaē avasavasē kālamāsē kālaṁ kiccā ahēsattamāē puḍhavīē ukkōsakālaṭṭhiiyaṁsi narayaṁsi nēraïyattāē uvavaṇṇē.</s>
	    </p>
	    <p>
	      <s>ēvāmēva samaṇāusō! jō amhaṁ nigganthō0 jāva pavvaïē samāṇē puṇaravi māṇussaē kāmabhōē āsāēi jāva anupariyaṭṭassaï-jahā va sē kaṇḍarīē rāyā.</s>
	    </p>
	  </div>
	  <div type="section" n="218">
	    <p>
	      <s>taē ṇaṁ sē puṇḍarīē aṇagārē jēṇēva thērā bhagavantō tēṇēva uvāgacchaï uvāgacchittā thērē bhagavantē vandaï namaṁsaï vandittā namaṁsittā thērāṇaṁ antiē dōccampi cāujjāmaṁ dhammaṁ paḍivajjaï, chaṭṭhakkhamaṇa-pāraṇagaṁsi paḍhamāē pōrisīē sajjhāyaṁ karēi jāva aḍamāṇē sīyalukkhaṁ pāṇabhōyaṇaṁ paḍigāhēi paḍigāhēttā ahāpajjattamitti kaṭṭu paḍiniyattēi, jēṇēva thērā bhagavantō tēṇēva uvāgacchaï uvāgacchittā bhattapāṇaṁ paḍidaṁsēi paḍidaṁsēttā thērēhiṁ bhagavantēhiṁ abbhaṇuṇṇāē samāṇē amucchiē agiddhē agaḍhiē aṇajjhōvavaṇṇē bilamiva pannagabhūēṇaṁ appāṇēṇaṁ taṁ phāsu-ēsaṇijjaṁ asaṇaṁ0 jāva sarīrakōṭṭhagaṁsi pakkhivaï.</s>
	    </p>
	    <p>
	      <s>taē ṇaṁ tassa puṇḍarīyassa aṇagārassa taṁ kālāikkantaṁ arasaṁ virasaṁ sīyalukkhaṁ pāṇabhōyaṇaṁ āhāriyassa samāṇassa puvvarattāvaratta-kālasayaṁsi dhammajāgariyaṁ jāgaramāṇassa sē āhārē nō sammaṁ pariṇamaï taē ṇaṁ tassa puṇḍarīyassa aṇagārassa sarīragaṁsi vēyaṇā pāubbhūyā ujjalā jāva durahiyāsā pittajjara-parigaya-sarīrē dāhavakkantīē viharaï.</s>
	    </p>
	    <p>
	      <s>taē ṇaṁ sē puṇḍarīē aṇagārē atthāmē abalē avīriē apurisakkāraparakkamē karayala0 jāva ēvaṁ vayāsī—</s>
	    </p>
	    <p>
	      <s>namōtthu ṇaṁ arahantāṇaṁ bhagavantāṇaṁ jāva siddhigaïnāmadhējjaṁ ṭhāṇaṁ sampattāṇaṁ, namōtthu ṇaṁ thērāṇaṁ bhagavantāṇaṁ mama dhammāyariyāṇaṁ dhammōvaēsayāṇaṁ puvviṁ pi ya ṇa maē thērāṇaṁ antiē savvē pāṇāivāē pacca-kkhāē jāva micchādaṁsaṇasallē paccakkhāē jāva ālōiya paḍikkantē kālamāsē kālaṁ kiccā savvaṭṭha-siddhē uvavaṇṇē.taō aṇantaraṁ uvvaṭṭittā mahāvidēhē vāsē sijjhihaï jāva savvadukkhāṇamantaṁ kāhii.</s>
	    </p>
	    <p>
	      <s>ēvāmēva samaṇāusō! jāva pavvaïē samāṇē māṇussaēhiṁ kāmabhōgēhiṁ nō sajjaï nō rajjaï jāva nō vippaḍighāyamāvajjaï, sē ṇaṁ ihabhavē cēva bahūṇaṁ samaṇāṇaṁ bahūṇaṁ samaṇīṇaṁ bahūṇaṁ sāvagāṇaṁ bahūṇaṁ sāviyāṇaṁ ya accaṇijjē vandaṇijjē namaṁsaṇijjē pūyaṇijjē sakkāraṇijjē sammāṇaṇijjē kallāṇaṁ maṅgalaṁ dēvayaṁ cēiyaṁ viṇaēṇaṁ pajjuvāsaṇijjē bhavaï paralōē vi ya ṇaṁ nō āgacchaï bahūṇi daṇḍaṇāṇi ya muṇḍaṇāṇi ya tajjaṇāṇi ya tālaṇāṇi ya jāva cāurantaṁ saṁsārakantāraṁ vīīvaïssaï-jahā va sē puṇḍarīē aṇagārē.</s>
	    </p>
	    <p>
	      <s>ēvaṁ khalu jambū! samaṇēṇaṁ bhagavayā mahāvīrēṇaṁ āigarēṇaṁ titthagarēṇaṁ jāva siddhigaïnāmadhējjaṁ ṭhāṇaṁ sampattēṇaṁ ēgūṇavīsaïmassa nāyajjhayaṇassa ayamaṭṭhē pannattē.</s>
	    </p>
	    <p>
	      <s>ēvaṁ khalu jambū samaṇēṇaṁ bhagavayā mahāvīrēṇaṁ jāva sampattēṇaṁ chaṭṭhassa aṅgassa paḍhamassa suyakhandhassa ayamaṭṭhē pannattē tti bēmi.</s>
	    </p>
	  </div><!-- section !-->
	  <div type="section" n="219">
	    <p>
	      <s>tassa ṇaṁ suyakhandhassa ēgūṇavīsaṁ ajjhayaṇāṇi ēkkāsaragāṇi ēgūṇavīsāē divasēsu samappēnti.</s>
	    </p>
	  </div><!-- section !-->
	</div><!-- adhyayana !-->
      </div><!-- śrutaskandha !-->
      <div type="śrutaskandha" n="2">
	<div type="varga" n="1">
	  <div type="adhyayana" n="1">
	    <div type="section" n="220">
	      <p>
		<s>tēṇaṁ kālēṇaṁ tēṇaṁ samaēṇaṁ rāyagihē nāmaṁ nayarē hōtthā, vaṇṇaō, tassa ṇaṁ rāyagihassa nayarassa bahiyā uttarapuratthimē disībhāē ēttha ṇaṁ guṇasilaē nāmaṁ cēiē hōtthā-vaṇṇaō, tēṇaṁ kālēṇaṁ tēṇaṁ samaēṇaṁ samaṇassa bhagavaō mahāvīrassa antēvāsī ajjasuhammā nāmaṁ thērā bhagavantō jāisampannā kulasampannā jāva cōddasapuvvī caünāṇōvagayā pañcahiṁ aṇagārasaēhiṁ saddhiṁ samparivuḍā puvvāṇupuvviṁ caramāṇā gāmāṇugāmaṁ dūijjamāṇā suhaṁsuhēṇaṁ viharamāṇā jēṇēva rāyagihē nayarē jēṇēva guṇasilaē cēiē jāva sañjamēṇa tavasā appāṇaṁ bhāvēmāṇā viharanti, parisā niggayā, dhammō kahiō, parisā jāmēva disiṁ pāubbhūyā tāmēva disiṁ paḍigayā.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ ajjasuhammassa aṇagārassa jēṭṭhē antēvāsī ajjajambū nāmaṁ aṇagārē jāva pajjuvāsamāṇē ēvaṁ vayāsī — jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ chaṭṭhassa aṅgassa paḍhamassa suyakkhandhassa nāyāṇaṁ ayamaṭṭhē pannattē dōccassa ṇaṁ bhantē! suyakkhandhassa dhammakahāṇaṁ samaṇēṇaṁ jāva sampattēṇaṁ kē aṭṭhē pannattē? </s>
	      </p>
	      <p>
		<s>ēvaṁ khalu jambū! samaṇēṇaṁ jāva sampattēṇaṁ dhammakahāṇaṁ dasa vaggā pannattā- taṁ jahā— camarassa aggamahisīṇaṁ paḍhamē vaggē balissa aggamahisīṇaṁ paḍhamēvaggē balissa vaïrōyaṇindassa vaïrōyaṇaraṇṇō aggamahisīṇaṁ bīēvaggē, asurindavajjiyāṇaṁ dāhiṇillāṇaṁ indāṇaṁ aggamahisīṇaṁ taīē vaggē, uttarillāṇaṁ asurindavajjiyāṇaṁ bhavaṇavāsiindāṇaṁ aggamahisīṇaṁ caütthē vaggē dāhiṇillāṇaṁ vāṇamantarāṇaṁ indāṇaṁ aggamahisīṇaṁ pañcamē vaggē uttarillāṇaṁ vāṇamantarāṇaṁ indāṇaṁ aggamahisīṇaṁ chaṭṭhē vaggē, candassa aggamahisīṇaṁ sattamē vaggē, sūrassa aggamahisīṇaṁ aṭṭhamē vaggē, sakkassa aggamahisīṇaṁ navamē vaggē īsāṇassa ya aggamahisīṇaṁ dasamēvaggē.</s>
	      </p>
	      <p>
		<s>jaï ṇaṁ bhantē! samaṇēṇaṁ jāva sampattēṇaṁ dhammakahāṇaṁ dasa vaggā pannattā, paḍhamassa ṇaṁ bhantē! vaggassa samaṇēṇaṁ jāva sampattēṇaṁ kē aṭṭhē pannattē?</s>
	      </p>
	      <p>
		<s>ēvaṁ khalu jambū! samaṇēṇaṁ jāva sampattēṇaṁ paḍhamassa vaggassa pañca ajjhayaṇā pannattā taṁ jahā—kālī rāī rayaṇī vijjū mēhā.</s>
	      </p>
	      <p>
		<s>jaï ṇaṁ bhantē! samaṇēṇaṁ bhagavayā mahāvīrēṇaṁ jāva sampattēṇaṁ paḍhamassa vaggassa pañca ajjhayaṇā pannattā, paḍhamassa ṇaṁ bhantē! ajjhayaṇassa samaṇēṇaṁ jāva sampattēṇaṁ kē aṭṭhē pannattē?</s>
	      </p>
	      <p>
		<s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nayarē, guṇasilaē cēiē, sēṇiē rāyā, cēllaṇā dēvī, sāmī samōsaḍhē, parisā niggayā jāva parisā pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ kālī nāmaṁ dēvī, camaracañcāē rāyahāṇīē kālivaḍēṁsagabhavaṇē kālaṁsi sīhāsaṇaṁsi caühiṁ sāmāṇiyasāhassīhiṁ caühiṁ mahayariyāhiṁ saparivārāhiṁ tihiṁ parisāhiṁ sattahiṁ aṇiēhiṁ sattahiṁ aṇiyāhivaīhiṁ sōlasahiṁ āyarakkhadēvasāhassīhiṁ aṇṇēhi ya bahūhiṁ kālivaḍiṁsaya-bhavaṇavāsīhiṁ asurakumārēhiṁ dēvēhiṁ dēvihi ya saddhiṁ samparivuḍā mahayāhaya-jāva viharaï, imaṁ ca ṇaṁ kēvalakappaṁ jambuddīvaṁ dīvaṁ viulēṇaṁ ōhiṇā ābhōēmāṇī-ābhōēmāṇī pāsaï.</s>
	      </p>
	      <p>
		<s>tattha samaṇaṁ bhagavaṁ mahāvīraṁ jambuddīvē dīvē bhārahē vāsē, rāyagihē nayarē, guṇasilaē cēiē, ahāpaḍirūvaṁ ōggahaṁ ōgiṇhittā sañjamēṇaṁ tavasā appāṇaṁ bhāvēmāṇaṁ pāsaï pāsittā haṭṭhatuṭṭha-citta-māṇandiyā pīimaṇā jāva hayahiyayā sīhāsaṇāō abbhuṭṭhēi abbhuṭṭhēttā pāyapīḍhāō paccōrūhaï paccōrūhittā pāuyāō ōmuyaï ōmuittā titthagarābhimuhī sattaṭṭha payāiṁ anugacchaï anugacchittā vāmaṁ jāṇuṁ añcēi añcēttā dāhiṇaṁ jāṇuṁ dharaṇiyalaṁsi nihaṭṭu tikkhuttō muddhāṇaṁ dharaṇiyalaṁsi nivēsēi, īsiṁ paccunnamaï paccunnamittā kaḍaga-tuḍiya-thambhiyāō bhuyāō sāharaï sāharittā karayala jāva kaṭṭu ēvaṁ vayāsī—</s>
	      </p>
	      <p>
		<s>namōtthu ṇaṁ arahatāṇaṁ jāva sampattāṇaṁ, namōtthu ṇaṁ samaṇassa bhagavaō mahāvīrassa jāva siddhigaïnāmadhējjaṁ ṭhāṇaṁ sampāviukāmassa vandāmi ṇaṁ bhagavantaṁ tatthagayaṁ ihagayā pāsaü mē samaṇē bhagavaṁ mahāvīrē tatthagaē ihagayaṁ ti kaṭṭu vandaï namaṁsaï vandittā namaṁsittā sīhāsaṇavaraṁsi puratthābhimuhā nisaṇṇā.</s>
	      </p>
	      <p>
		<s>taē ṇaṁ tīsē kālīē dēvīē imēyārūvē jāva samuppajjitthā — sēyaṁ khalu mē samaṇaṁ bhagavaṁ mahāvīrē vandittaē jāva pajjuvāsittaē tti kaṭṭu ēvaṁ sampēhēi sampēhēttā ābhiōgiē dēvē saddāvēi saddāvēttā ēvaṁ vayāsī — ēvaṁ khalu dēvāṇuppiyā! samaṇē bhagavaṁ mahāvīrē ēvaṁ jahā sūriyābhō tahēva āṇattiyaṁ dēi jāva divvaṁ suravarābhigamaṇajōggaṁ karēha jāva paccappiṇaha, tē vi tahēva karēttā jāva paccappiṇanti navaraṁ jōyaṇasahassavitthiṇṇaṁ jāṇaṁ sēsaṁ tēva tahēva nāmagōyaṁ sāhēi tahēva naṭṭavihiṁ uvadaṁsēi jāva paḍigayā.</s>
	      </p>
	      <p>
		<s>bhantē ti bhagavaṁ gōyamē samaṇaṁ bhagavaṁ mahāvīraṁ vandaï namaṁsaï vandittā namaṁsittā ēvaṁ vayāsī — kālīē ṇaṁ bhantē! dēvīē sā divvā dēviḍḍhī divvā dēvajjuī divvē dēvāṇubhāē kahiṁ gaē kahiṁ anuppaviṭṭhē? kūḍāgārasālā diṭṭhantō, ahō ṇaṁ bhantē! kālī dēvī mahiḍḍhiyā0 kālīē ṇaṁ bhantē! dēvīē sā divvā dēviḍḍhī divvā dēvajjuī divvē dēvāṇubhāgē kiṇṇā laddhē kiṇṇā pattē kiṇṇā abhisamaṇṇāgaē.</s>
	      </p>
	      <p>
		<s>ēvaṁ jahā sūriyābhassa jāva ēvaṁ khalu gōyamā! tēṇaṁ kālēṇaṁ tēṇaṁ samaēṇaṁ ihēva jambuddīvē dīvē bhārahē vāsē āmalakappā nāmaṁ nayarī hōtthā-vaṇṇaō, ambasālavaṇē cēiē, jiyasattū rāyā, tattha ṇaṁ āmalakappāē nayarīē kālē nāmaṁ gāhāvaī hōtthā-aḍḍhē jāva aparibhūē tassa ṇaṁ kālassa gāhāvaïyassa kālasirī nāmaṁ bhāriyā hōtthā-sukumālapāṇipāyā jāva surūvā tassa ṇaṁ kālassa gāhāvaïssa dhūyā kālasirīē bhāriyāē attayā kālī nāmaṁ dāriyā hōtthā, vaḍḍā vaḍḍakumārī juṇṇā juṇṇakumārī paḍiyapuyatthaṇī nivviṇṇavarā varagaparivajjiyā vi hōtthā.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ pāsē arahā purisādāṇīē āigarē jahā vaddhamāṇasāmī navaraṁ sōlasāhiṁ samaṇasāhassīhiṁ aṭṭhattīsāē ajjiyāsāhassīhiṁ saddhiṁ samparivuḍē jāva ambasālavaṇē samōsaḍhē parisā niggayā jāva pajjuvāsaï.</s>
	      </p>
	      <p>
		<s>taē ṇaṁ sā kālī dāriyā imīsē kahāē laddhaṭṭhā samāṇī haṭṭha-jāva hiyayā jēṇēva ammā-piyarō tēṇēva uvāgacchaï uvāgacchittā karayala0 jāva ēvaṁ vayāsī — ēvaṁ khalu ammayāō pāsē arahā purisādāṇīē āigarē jāva viharaï, taṁ icchāmi ṇaṁ ammayāō! tubbhēhiṁ abbhaṇuṇṇāyā samāṇī pāsassa ṇaṁ arahaō purisādāṇīyassa pāyavandiyā gamittaē, ahāsuhaṁ dēvāṇuppiē! mā paḍibandhaṁ karēhi.</s>
	      </p>
	      <p>
		<s>taē ṇaṁ sā kālī dāriyā ammāpiīhiṁ abbhaṇuṇṇāyā samāṇī haṭṭha jāva hiyayā ṇhāyā kayabalikammā kayakōuya-maṅgala-pāyacchittā suddhappāvēsāiṁ maṅgallāiṁ vatthāi pavara parihiyā appamahagghābharaṇālaṅkiyasarīrā cēḍiyā-cakkavāla-parikiṇṇā sāō gihāō paḍinikkhamaï paḍinikkhamittā jēṇēva bāhiriyā uvaṭṭhāṇasālā jēṇēva dhammiē jāṇappavarē tēṇēva uvāgacchaï uvāgacchittā dhammiyaṁ jāṇapavaraṁ durūḍhā.</s>
	      </p>
	      <p>
		<s>taē ṇaṁ sā kālī dāriyā dhammiyaṁ jāṇappavaraṁ ēvaṁ jahā dōvaī jāva pajjuvāsaï, taē ṇaṁ pāsē arahā purisādaṇīē kālīē dāriyāē tīsē ya mahaïmahāliyāē parisāē dhammaṁ kahēi, taē ṇaṁ sā kālī dāriyā pāsassa arahaō purisādāṇīyassa antiē dhammaṁ sōccā nisammaṁ haṭṭha-jāva hiyayā pāsaṁ arahaṁ purisādāṇīyaṁ tikkhuttō0 vandaï namaṁsaï vandittā namaṁsittā ēvaṁ vayāsī — saddahāmi ṇaṁ bhantē! nigganthaṁ pāvayaṇaṁ jāva sē jahēyaṁ tubbhē vayaha, jaṁ navaraṁ-dēvāṇuppiyā! ammāpiyarō āpucchāmi, taē ṇaṁ ahaṁ dēvāṇuppiyāṇaṁ antiē jāva pavvayāmi, ahāsuhaṁ dēvāṇuppiyā! tē ṇaṁ sā kālī dāriyā pāsēṇaṁ arahayā purisādāṇīēṇaṁ ēvaṁ vuttā samāṇī haṭṭha-jāva hiyayā pāsaṁ arahaṁ vandaï namaṁsaï vandittā namaṁsittā tamēva dhammiyaṁ jāṇappavaraṁ duruhaï duruhittā pāsassa arahaō purisādāṇīyassa antiyāō ambasālavaṇāō cēiyāō paḍinikkhamaï paḍinikkhamittā jēṇēva āmalakappā nayarī tēṇēva uvāgacchaï uvāgacchittā āmalakappaṁ nayariṁ majjhaṁmajjhēṇaṁ jēṇēva bāhiriyā uvaṭṭhāṇasālā tēṇēva ugacchaï uvāgcachittā dhammiyaṁ jāṇappavaraṁ ṭhavēiṁ ṭhavēttā dhammiyāō jāṇappavarāō paccōrūhaï paccōrūhittā jēṇēva ammāpiyarō tēṇēva uvāgacchaï uvāgacchittā karayala0 ēvaṁ vayāsī.</s>
	      </p>
	      <p>
		<s>ēvaṁ khalu ammayāō! maē pāsassa arahaō antiē dhammē nisantē sē vi ya dhammē icchiē paḍicchiē abhirūiē, taē ṇaṁ ahaṁ ammayāō! saṁsārabhaüvviggā bhīyā jammaṇa-maraṇāṇaṁ icchāmi ṇaṁ tubbhēhiṁ abbhaṇuṇṇāyā samāṇī pāsassa arahaō antiē muṇḍā bhavittā agārāō aṇagāriyaṁ pavvaïttaē, ahāsuhaṁ dēvāṇuppiē! mā paḍibandhaṁ kahēhi.</s>
	      </p>
	      <p>
		<s>taē ṇaṁ sē kālē gāhāvaī viulaṁ asaṇa-pāṇa-khāima-sāimaṁ uvakkhaḍāvēi uvakkhaḍāvēttā mitta-nāi-niyaga-sayaṇa-sambandhi-pariyaṇaṁ āmantēi āmantēttā tō pacchā ṇhāē jāva vipulēṇaṁ pupphavattha-gandha-mallālaṅkārēṇaṁ sakkārēi sammāṇēi sakkārēttā sammāṇēttā tassēva mitta-nāi-niyaga-sayaṇa-sambandhi-pariyaṇassa puraō kāliṁ dāriyaṁ sēyāṇapīēhiṁ kalasēhiṁ ṇhāvēi ṇhāvēttā savvālaṅkāra-vibhūsiyaṁ karēi karēttā purisasahassavāhiṇiṁ sīyaṁ durūhēi durūhēttā mitta-nāi-niyaga-sayaṇa-sambandhi-pariyaṇēṇaṁ saddhiṁ samparivuḍē savviḍḍhīē jāva ravēṇaṁ āmalakappaṁ nayariṁ majjhaṁmajjhēṇaṁ niggacchaï niggacchittā jēṇēva ambasālavaṇē cēiē tēṇēva uvāgacchaï uvāgacchittā chattāīē titthagarāisaē pāsaï pāsittā sīyaṁ ṭhavēi ṭhavēttā kāliṁ dāriyaṁ sīyāō paccōrūhēi.</s>
	      </p>
	      <p>
		<s>taē ṇaṁ taṁ kāliyaṁ dāriyaṁ ammāpiyarō puraō kāuṁ jēṇēva pāsē arahā purisādāṇīē tēṇēva uvāgacchanti uvāgacchittā vandanti namaṁsanti vandittā namaṁsittā ēvaṁ vayāsī — ēvaṁ khalu dēvāṇuppiyā! kālī dāriyā amhaṁ dhūyā iṭṭhā kantā jāva kimaṅga puṇa pāsaṇayāē? ēsa ṇaṁ dēvāṇuppiyā! saṁsāra-bhaüvviggā icchaï dēvāṇuppiyāṇaṁ antiē muṇḍā bhavittāṇaṁ jāva pavvaïttaē, taṁ ēyaṁ ṇaṁ dēvāṇuppiyāṇaṁ sissiṇibhikkhaṁ dalayāmō, paḍicchantu ṇaṁ dēvāṇuppiyā! sissiṇibhikkhaṁ, ahāsuhaṁ dēvāṇuppiyā! mā paḍibandhaṁ karēhi.</s>
	      </p>
	      <p>
		<s>taē ṇaṁ sā kālī kumārī pāsaṁ arahaṁ vandaï namaṁsaï jāva uttarapuratthimaṁ disībhāgaṁ avakkamaï avakkamittā sayamēva ābharaṇamallālaṅkāraṁ ōmuyaï ōmuittā sayamēva lōyaṁ karēi karēttā jēṇēva pāsē arahā tēṇēva uvāgacchittā pāsaṁ arahaṁ tikkhutō0 vandaï namaṁsaï jāva ēvaṁ vayāsī — ālittē ṇaṁ bhantē! lōē ēvaṁ jahā dēvāṇandā jāva sayamēva pavvāviyaṁ, taē ṇaṁ pāsē arahā purisādāṇīē kāliṁ sayamēva pupphacūlāē ajjāē sissiṇiyatāē dalayaï, taē ṇaṁ sā pupphacūlā ajjā kāliṁ kumāriṁ sayamēva pavvāvēi jāva uvasampajjittāṇaṁ viharati.</s>
	      </p>
	      <p>
		<s>taē ṇaṁ sā kālī pupphacūlāē ajjā kāliṁ kumāriṁ sayamēva pavvāvēi jāva uvasampajjittā ṇaṁ viharaï, taē ṇaṁ sā kālī ajjā jāyā- iriyāsamiyā jāva guttabambhayāriṇī taē ṇaṁ sā kālī ajjā pupphacūlāē ajjāē antiē sāmāiyamāiyāiṁ ēkkārasa aṅgāiṁ ahijjaï, bahūhiṁ caüttha0 jāva viharaï.</s>
	      </p>
	      <p>
		<s>taē ṇaṁ sā kālī ajjā aṇṇayā kayāiṁ sarīrabāusiyā jāyā yāvi hōtthā, abhikkhaṇaṁ-abhikkhaṇaṁ hatthē dhōvēi pāē dhōvēi sīsaṁ dhōvēi muhaṁ dhōvēi thaṇantarāṇi dhōvēi kakkhantarāṇi dhōvēi gujjhantarāṇi dhōvēi jattha-jattha vi ya ṇaṁ ṭhāṇaṁ vā sējjaṁ vā nisīhiyaṁ vā cēēi taṁ puvvāmēva abbhukkhittā taō pacchā āsayaï vā sayaï vā.</s>
	      </p>
	      <p>
		<s>taē ṇaṁ sā pupphacūlā ajjā kāliṁ ajjaṁ ēvaṁ vayāsī — nō khalu kappaï dēvāṇuppiē! samaṇīṇaṁ nigganthīṇaṁ sarīrabāusiyāṇaṁ hōttaē tumaṁ ca ṇaṁ dēvāṇuppiē! sarīrabāusiyā jāyā abhikkhaṇaṁ-abhikkhaṇaṁ hatthē dhōvasi jāva āsayasi vā sayasi vā taṁ tumaṁ dēvāṇuppiē ēyassa ṭhāṇassa ālōēhi jāva pāyacchittā paḍivajjāhi.</s>
	      </p>
	      <p>
		<s>taē ṇaṁ sā kālī ajjāē pupphacūlāē ajjāē ēyaṭṭhaṁ nō āḍhāi jāva tusiṇīyā sañciṭṭhaï, taē ṇaṁ tāō pupphacūlāō ajjāō kāliṁ ajjaṁ abhikkhaṇaṁ-abhikkhaṇaṁ hīlēnti nindanti khiṁsanti garahanti avamannanti abhikkhaṇaṁ-abhikkhaṇaṁ ēyamaṭṭhaṁ nivārēnti, taē ṇaṁ tīsē kālīē ajjāē samaṇīhiṁ nigganthīhiṁ abhikkhaṇaṁ-abhikkhaṇaṁ hīlijjamāṇīē jāva nivārijjamāṇīē imēyārūvē ajjhatthiē jāva samuppajjitthā — jayā ṇaṁ ahaṁ agāramajjhē vasitthā tayā ṇaṁ ahaṁ sayaṁvasā jappabhiiṁ ca ṇaṁ ahaṁ muṇḍā bhavittā agārāō aṇagāriyaṁ pavvaïyā tappabhiiṁ ca ṇaṁ ahaṁ paravāsā jāyā, taṁ sēyaṁ khalu mamaṁ kallaṁ pāuppabhāyāē rayaṇīē jāva jalantē pāḍikkayaṁ uvassayaṁ uvasampajjittā ṇaṁ viharittaē tti kaṭṭu ēvaṁ sampēhēi sampēhēttā kallaṁ jāva jalantē pāḍiēkkaṁ uvassayaṁ gēṇhaï, tattha ṇaṁ aṇivāriyā aṇōhaṭṭiyā sacchandamaī abhikkhaṇaṁ-abhikkhaṇaṁ hatthē dhōvēi jāva āsayaï vā sayaï vā.</s>
	      </p>
	      <p>
		<s>taē ṇaṁ sā kālī ajjā pāsatthā pāsatthivihārī ōsannā ōsannavihārī kusīlā kusīla-vihārī ahāchandā āhārachandavihārī saṁsattā saṁsattavihārī bahūbaṇi vāsāṇi sāmaṇṇapariyāgaṁ pāuṇaï pāuṇittā addhamāsiyāē saṁlēhaṇāē appāṇaṁ jhūsēi jhūsēttā tīsaṁ bhattāiṁ aṇasaṇāē chēēi chēēttā tassa ṭhāṇassa aṇālōiya paḍikkantā kālamāsē kālaṁ kiccā camaracañcāē rāyahāṇīē kālivaḍiṁsaē bhavaṇē uvavāyasabhāē dēvasayaṇijjaṁsi dēvadūsantariyā aṅgulassa aṁsēkhējjāē bhāgamēttāē ōgāhaṇāē kālīdēvittāē uvavaṇṇā taē ṇaṁ sā kālī dēvī ahuṇōvavaṇṇā samāṇī pañcavihāē pajjattīē jahā sūriyābhō jāva bhāsamaṇa-pajjattīē.</s>
	      </p>
	      <p>
		<s>taē ṇaṁ sā kālī dēvī caüṇhaṁ sāmāṇiya-sāhassīṇaṁ jāva aṇṇēsiṁ ca bahūṇaṁ kālivaḍēṁsagabha-vaṇavāsīṇaṁ asurakumārāṇaṁ dēvāṇaṁ ya dēvīṇaṁ ya āhēvaccaṁ jāva viharaï.</s>
	      </p>
	      <p>
		<s>ēvaṁ khalu gōyamā! kālīē dēvīē sā divvā dēviḍḍhī divvā dēvajjuī divvē dēvāṇubhāvē laddhē pattē abhisamaṇṇāgaē, kālīē ṇaṁ bhantē! dēvīē kēvaïyaṁ kālaṁ ṭhiī pannattā? gōyamā! aḍḍhāijjāiṁ paliōvamāiṁ ṭhiī pannattā, kālī ṇaṁ bhantē! dēvīē tāō dēvalōgāō aṇantaraṁ uvvaṭṭittā kahiṁ gacchihii kahiṁ uvavajjihii? gōyamā! mahāvidēhē vāsē sijjhihii0</s>
	      </p>
	      <p>
		<s>ēvaṁ khalu jambū samaṇēṇaṁ jāva sampattēṇaṁ paḍhamassa vaggassa paḍhamajjhayaṇassa ayamaṭṭhē pannattē tti bēmi.</s>
	      </p>
	    </div><!-- section !-->
	  </div><!-- adhyayana !-->
	  <div type="adhyayana" n="2">
	    <div type="section" n="221">
	      <p>
		<s>jaï ṇaṁ bhantē! samaṇēṇaṁ jāva sampattēṇaṁ dhammakahāṇaṁ paḍhamassa vaggassa paḍhamajjhayaṇassa ayamaṭṭhaṁ pannattē biiyassa ṇaṁ bhantē ajjhayaṇassa samaṇēṇaṁ bhagavayā mahāvīrēṇaṁ jāva sampattēṇaṁ kē aṭṭhē pannattē?</s>
	      </p>
	      <p>
		<s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nayarē, guṇasilaē cēiē, sāmī samōsaḍhē, parisā niggayā jāva pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ rāī dēvī camaracañcāē rāyahāṇīē ēvaṁ jahā kālī tahēva āgayā, naṭṭavihi uvadaṁsittā paḍigayā, bhantēti bhagavaṁ gōyamē! puvvabhava pucchā, ēvaṁ khalu gōyamā! tēṇaṁ kālēṇaṁ tēṇaṁ samaēṇaṁ āmalakappā nayarī, ambasālavaṇē cēiē, jiyasattū rāyā, rāī gāhāvaī, rāyasirī bhāriyā, rāī dāriyā, pāsassa samōsaraṇaṁ, rāī dāriyā jahēva kālī tahēva nikkhantā, tahēva sarīrabāusiyā jāyā taṁ cēva savvaṁ jāva antaṁ kāhii.</s>
	      </p>
	      <p>
		<s>ēvaṁ khalu jambū! biiyajjhayaṇassa nikkhēvaō.</s>
	      </p>
	    </div><!-- section !-->
	  </div><!-- adhyayana !-->
	  <div type="adhyayana" n="3">
	    <div type="section" n="222">
	      <p>
		<s>jaï ṇaṁ bhantē! taïyassa ajjhayaṇassa ukkhēvaō, ēvaṁ khalu jambū! rāyagihē nayarē, guṇasilaē cēiē, ēvaṁ jahēva rāī tahēva rayaṇī vi navaraṁ āmalakappā nayarī, rayaṇī gāhāvaī, rayaṇasirī bhāriyā, rayaṇī dāriyā sēsaṁ tahēva jāva antaṁ kāhii.</s>
	      </p>
	    </div><!-- section !-->
	  </div><!-- adhyayana !-->
	  <div type="adhyayana" n="4">
	    <div type="section" n="223">
	      <p>
		<s>ēvaṁ vijjū vi-āmalakappā nayarī, vijjū gāhāvaī, vijjūsirī bhāriyā, vijjū dāriyā, sēsaṁ tahēva.</s>
	      </p>
	    </div><!-- section !-->
	  </div><!-- adhyayana !-->
	  <div type="adhyayana" n="5">
	    <div type="section" n="224">
	      <p>
		<s>ēvaṁ mēhā vi-āmalakappāē nayarīē mēhē gāhāvaī, mēhasirī bhāriyā, mēhā dāriyā, sēsaṁ tahēva, ēvaṁ khalu jambū! samaṇēṇaṁ jāva sampattēṇaṁ dhammakahāṇaṁ paḍhamassa vaggassa ayamaṭṭhē pannattē.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="2">
	  <div type="adhyayana" n="1-5">
	    <div type="section" n="225">
	      <p>
		<s>jaï ṇaṁ bhantē! samaṇēṇaṁ jāva sampattēṇaṁ dōccassa vaggassa ukkhēvaō, ēvaṁ khalu jambū! samaṇēṇaṁ jāva sampattēṇaṁ dōccassa vaggassa pañca ajjhayaṇā pannattā tañjahā-sumbhā nisumbhā rambhā nirambhā madaṇā, jaï ṇaṁ bhantē samaṇēṇaṁ bhagavayā mahāvīrēṇaṁ dhammakahāṇaṁ dōccassa vaggassa pañca ajjhayaṇā pannattā dōccassa ṇaṁ bhantē vaggassa paḍhamajjhayaṇassa kē aṭṭhē pannattē?</s>
	      </p>
	      <p>
		<s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nayarē, guṇasilaē cēiē, sāmī samōsaḍhē, parisā niggayā jāva pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ sumbhā dēvī bali cañcāē rāyahāṇīē, sumbhavaḍēṁsaē bhavaṇē, sumbhaṁsi sīhāsaṇaṁsi viharaï, kālī gamaēṇaṁ jāva naṭṭavihiṁ uvadaṁsēttā paḍigayā, puvvabhavapucchā, sāvatthī nayarīē, kōṭṭhaē cēiē, jiyasattū rāyā, sumbhē gāhāvaī, sumbhasirī bhāriyā, sumbhā dāriyā, sēsaṁ jahā kālīē navaraṁ addhuṭṭhāiṁ paliōvamāiṁ ṭhiī.</s>
	      </p>
	      <p>
		<s>ēvaṁ khaluṁ jambū! ajjhayaṇassa, ēvaṁ-sēsā vi cattāri ajjhayaṇā sāvatthīē navaraṁ-māyā piyā sarisanāmayā.</s>
	      </p>
	      <p>
		<s>ēvaṁ khalu jambū! samaṇēṇaṁ bhagavayā mahāvīrēṇaṁ dhammakahāṇaṁ biiyassa vaggassa ayamaṭṭhē pannattē.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="3">
	  <div type="adhyayana" n="1-54">
	    <div type="section" n="226">
	      <p>
		<s>ukkhēvaō, taïyavaggassa, ēvaṁ khalu jambū! samaṇēṇaṁ bhagavayā mahāvīrēṇaṁ jāva sampattāṇaṁ taïyassa vagassa caüpaṇṇaṁ ajjhayaṇā pannattā, taṁ jahā— paḍhamē ajjhayaṇē jāva caüpannaïmē ajjhaय़ṇē.</s>
	      </p>
	      <p>
		<s>jaï ṇaṁ bhantē! samaṇēṇaṁ jāva sampattēṇaṁ dhammakahāṇaṁ taïyassa vaggassa caüpannaṁ ajjhayaṇā pannattā paḍhamassa ṇaṁ bhantē! ajjhaय़ṇassa samaṇēṇaṁ jāva sampattēṇaṁ kē aṭṭhē pannattē?</s>
	      </p>
	      <p>
		<s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē nayarē, guṇasilaē cēiē, sāmī samōsaḍhē, parisā niggayā, jāva pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇē  samaēṇaṁ ilā dēvī, dharaṇīē rāyahāṇīē, ilāvaḍēṁsaē bhavaṇē, ilasiṁ sīhā-saṇaṁsi ēvaṁ kālīgamaēṇaṁ jāva naṭṭavihiṁ uvadaṁsēttā paḍigayā, puvvabhavapucchā, vāṇārasīē nayarīē, kāmamahāvaṇē cēiē, ilē gāhāvāī, ilasirī bhāriyā, ilā dāriyā, sēsaṁ jahā kālīē navaraṁ-dharaṇaaggamahisittāē uvavāō sāirēgaṁ addhapaliōvamaṁ ṭhiī sēsaṁ tahēva, ēvaṁ khalu nikkhēvaō paḍhamajjhayaṇassa, ēvaṁ-kamā satērā sōyāmaṇī indā dhaṇā vijjuyā vi, savvāō ēyāō dhaऱṇassa aggamahisīō, ēē cha ajjhayaṇā vēṇudēvassa vi avisēsiyā bhāṇiyavvā, ēvaṁ jāva ghōsassa vi ēē cēva cha-cha ajjhayaṇā, ēvamētē dāhiṇillāṇaṁ caüpannaṁ ajjhayaṇā bhavanti, savvāō vi vāṇārasīē kāmamahāvaṇē cēiē taïyassa vaggassa nikkhēvaō.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="4">
	  <div type="adhyayana" n="1-54">
	    <div type="section" n="227">
	      <p>
		<s>caütthassa ukkhēvaō, ēvaṁ khalu jambū! samaṇēṇaṁ jāva sampattēṇaṁ dhammakahāṇaṁ caütthassa vaggassa caüppannaṁ ajjhayaṇā pannattā tañjahā- paḍhamē ajjhayaṇē jāva caüppannaïmē ajjhayaṇē, paḍhamassa ajjhayaṇassa ukkhēvaō, gōyamā! ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ rūyā dēvī, rūyāṇandā rāyahāṇī, rūyagavaḍēṁsaē bhavaṇē, rūyagaṁsi sīhāsaṇaṁsi jahā kālīē tahā navaraṁ-puvvabhavē campāē punnabhaddē cēiē, rūyagagāhāvaī, rūyagasirī bhāriyā, rūyā dāriyā sēsaṁ tahēva, navaraṁ-bhūyāṇanda aggamahisittāē uvavāō dēsūṇaṁ paliōvamaṁ ṭhiī nikkhēvaō, ēvaṁ khalu surūyāvi, rūyaṁsāvi, rūyagāvaīvi, rūyakantāvi, rūyappabhāvi, ēyāō cēva uttarillāṇaṁ indāṇaṁ bhāṇiyavvāō jāva mahādhōsassa, nikkhēvaō- caütthassa vaggassa.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="5">
	  <div type="adhyayana" n="1-32">
	    <div type="section" n="228">
	      <p>
		<s>pañcamassa vaggassa ukkhēvaō, ēvaṁ khalu jambū! battīsaṁ ajjhayaṇā pannattā taṁ jahā—</s>
	      </p>
	    </div>
	    <div type="section" n="229">
	      <lg n="229">
		<l>kamalā kamalappabhā cēva uppalā ya sudaṁsaṇā ।</l>
		<l>rūvavaī vahurūvā surūvā subhagāvi ya ॥</l>
	      </lg>
	    </div>
	    <div type="section" n="230">
	      <lg n="230">
		<l>puṇṇā bahuputtiyā cēva uttamā tārayāvi ya ।</l>
		<l>paümā vasumaī cēva kaṇagā kaṇagappabhā ॥</l>
	      </lg>
	    </div>
	    <div type="section" n="231">
	      <lg n="231">
		<l>vaḍēṁsā kēumaī cēva vaïrasēṇā raïppiyā ।</l>
		<l>rōhiṇī navamiyā cēva hirī pupphavaīvi ya ॥</l>
	      </lg>
	    </div>
	    <div type="section" n="232">
	      <lg n="232">
		<l>bhuyagā bhuyagāvaī cēva mahākacchā phuḍā iya ।</l>
		<l>sughōsā vimalā cēva sussarāya sarassaī ॥</l>
	      </lg>
	    </div>
	    <div type="section" n="233">
	      <p>
		<s>ukkhēvaō paḍhamajjhayaṇassa, ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï, tēṇaṁ kālēṇaṁ tēṇaṁ samaēṇaṁ kamalā dēvī, kamalāē rāyahāṇīē, kamalavaḍēṁsaē bhavaṇē, kamalaṁsi sīhāsaṇaṁsi, sēsaṁ jahā kālīē tahēva navaraṁ puvvabhavē nāgapurē nayarē, sahasambavaṇē ujjāṇē, kamalassa gāhāvaïssa, kamalasirīē bhāriyāē, kamalā dāriyā, pāsassa0 antiē nikkhantā kālassa pisāya-kumārindassa aggamahisī, addhapaliōvamaṁ ṭhiī, ēvaṁ sēsā viajjhayaṇā dāhiṇillāṇaṁ vāṇamantarindāṇaṁ bhāṇiyavvāō savvāō nāgapurē sahasambavaṇē ujjāṇē, māyāpiyarō dhūyā-sarināmayā, ṭhiī addhapaliōvamaṁ.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="6">
	  <div type="adhyayana" n="1-32">
	    <div type="section" n="234">
	      <p>
		<s>chaṭṭhō vi vaggō pañcamavagga-sarisō, navaraṁ-mahākālaīṇaṁ uttarillāṇaṁ indāṇaṁ aggamahisīō, puvvabhavē sāgēē nagarē, uttarakuru-ujjāṇē, māyāpiyarō dhūyā-sarināmayā, sēsaṁ taṁ cēva.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="7">
	  <div type="adhyayana" n="1-4">
	    <div type="section" n="235">
	      <p>
		<s>sattamassa vaggassa ukkhēvaō, ēvaṁ khalu jambū! jāva cattāri ajjhayaṇā pannattā taṁ jahā— sūrappabhā āyavā accimālī pambhakarā.</s>
	      </p>
	      <p>
		<s>ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï.</s>
	      </p>
	      <p>
		<s>tēṇaṁ kālēṇaṁ tēṇaṁ samaēṇaṁ sūrappabhādēvī, sūraṁsi vimāṇaṁsi, sūrappabhaṁsi sīhāsaṇaṁsi, sēsaṁ jahā kālīē tahā navaraṁ-puvvabhavō arakkhurīē nayarīē, sūrappabhassa gāhāvaïssa, sūrasirīē bhāriyāē, sūrappabhā dāriyā, sūrassa aggamahisī, ṭhiī addhapaliōvamaṁ pañcahiṁ vāsasaēhiṁ abbhahiyaṁ sēsaṁ jahā kālīē ēvaṁ- sēsāō vi savvāō arakkhurīē nayarīē.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="8">
	  <div type="adhyayana" n="1-8">
	    <div type="section" n="236">
	      <p>
		<s>aṭṭhamassa ukkhēvaō, ēvaṁ khalu jambū! jāva cattāri ajjhayaṇā pananattā taṁ jahā— candappabhā dōsiṇābhā accimālī pabhaṅkarā, paḍhama ajjhayaṇassa ukkhēvaō, ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï, tēṇaṁ kālaṇaṁ tēṇaṁ samaēṇaṁ candappabhā dēvī, candappabhaṁsī vimāṇaṁsi, candappabhaṁsi sīhāsaṇaṁsi, sēsaṁ jahā kālīē navaraṁ puvvabhavō mahurāē nayarīē, bhaṇḍivaḍēṁsaē ujjāṇē, candappabhē gāhāvaī, candasirī bhāriyā, candappabhā dāriyā, candassa aggamahisī ṭhiī addhapaliōvamaṁ pannāsavāsahassēhiṁ abbhahiyaṁ, ēvaṁ sēsāōvi, mahurāē nayarīē, māyāpiyarōvi, dhūyā-sarisanāmā.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="9">
	  <div type="adhyayana" n="1-8">
	    <div type="section" n="237">
	      <p>
		<s>navamassa ukkhēvaō, ēvaṁ khalu jambū! aṭṭha ajjhayaṇā pannattā taṁ jahā— paümā sivā saī añjū rōhiṇī navamiyā ayalā accharā, paḍhamajjhayaṇassa ukkhēvaō, ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï, tēṇaṁ kālēṇaṁ tēṇaṁ samaēṇaṁ paümāvaī dēvī sōhammē kappē paümavaḍēṁsaē vimāṇē sabhāē suhammāē paümaṁsi sīhāsaṇaṁsi jahā kālīē ēvaṁ aṭṭha vi ajjhayaṇā kālī-gamaēṇaṁ nāyavvā, navaraṁ- sāvatthīē dō jaṇīō hatthiṇāurē dō jaṇīō kampillapurē dō jaṇīō sāēē dō jaṇīō paümē piyarō vijayā māyarāō savvāō vi pāsassa antiyaṁ pavvaïyāō sakkassa aggamahisīō ṭhiī satta paliōvamāiṁ mahāvidēhē vāsē antaṁ kāhinti.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
	<div type="varga" n="10">
	  <div type="adhyayana" n="1-8">
	    <div type="section" n="237">
	      <p>
		<s>navamassa ukkhēvaō, ēvaṁ khalu jambū! jāva aṭṭha ajjhayaṇā pannattā taṁ jahā—</s>
	      </p>
	    </div>
	    <div type="section" n="239">
	      <lg n="239">
		<l>kaṇhā ya kaṇharāī rāmā taha rāmarakkhiyā ।</l>
		<l>vasū yā vasuguttā vasumittā vasundarā cēva īsāṇē ॥</l>
	      </lg>
	    </div>
	    <div type="section" n="240">
	      <p>
		<s>paḍhamajjhayaṇassa uvakhēvaō, ēvaṁ khalu jambū! tēṇaṁ kālēṇaṁ tēṇaṁ samaēṇaṁ rāyagihē samōsaraṇaṁ jāva parisā pajjuvāsaï, tēṇaṁ kālēṇaṁ tēṇaṁ samaēṇaṁ kaṇhā dēvī, īsāṇē kappē, kaṇhavaḍēṁsaē vimāṇaē, sabhāē suhammāē, kaṇhaṁsi sīhāsaṇaṁsi sēsaṁ jahā kālīē ēvaṁ aṭṭha vi ajjhayaṇā kālī-gamaēṇaṁ nēyavvā, navaraṁ-puvvabhavō vāṇārasīē nayarīē dō jaṇīō, rāyagihē nayarē dō jaṇīō, sāvatthīē dō jaṇīō, kōsambīē nayarīē dō jaṇīō,  rāmē piyā, dhammā māyā, savavāō vi pāsassa arahaō antiē pavvaïyāō, pupphacūlāē ajjāē sissiṇiyattāē, īsāṇassa aggamahisī, ṭhiī navapaliōvamāiṁ, mahāvidēhē vāsē sajjhihinti bujjhihinti muccihinti savvadukkhāṇaṁ antaṁ kāhinti.</s>
	      </p>
	      <p>
		<s>ēvaṁ khalu jambū [samaṇēṇaṁ bhagavayā mahāvīrēṇaṁ dhammakahāṇaṁ dasamassa vaggassa ayamaṭṭhē pannattē].</s>
	      </p>
	    </div><!-- section !-->
	    <div type="section" n="241">
	      <p>
		<s>ēvaṁ khalu jambū samaṇēṇaṁ bhagavayā mahāvīrēṇaṁ āigarēṇaṁ titthagarēṇaṁ sayaṁsambuddhēṇaṁ purisōttamēṇaṁ jāva sampattēṇaṁ dhammakahāṇaṁ ayamaṭṭhē pannattē.</s>
		<s>dhammakahā-suyakkhandhō samattō dasahiṁ vaggēhiṁ nāyādhammakahāō samattāō.</s>
	      </p>
	    </div><!-- section !-->
	  </div><!-- adhyayana !-->
	</div><!-- varga !-->
      </div><!-- śrutaskandha !-->
    </body>
  </text>
</TEI>
