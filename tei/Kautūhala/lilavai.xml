<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" version="5.0" n="">
  <teiHeader xml:lang="eng">
    <fileDesc>
      <titleStmt>
        <title type="main">Līlāvaī</title>
        <author>Kautūhala</author>
	<principal>
	  <persName ref="http://viaf.org/viaf/372149294434280521495">
	    <forename>Andrew</forename>
	    <surname>Ollett</surname>
	  </persName>
	</principal>
	<respStmt>
	  <resp>Original data entry provided by</resp>
	  <name>SWIFT Information technologies, Mumbai</name>
	</respStmt>
	<respStmt>
	  <resp>Funding for the original data entry provided by a Mellon Distinguished Achievement Award for</resp>
	  <persName>
	    <forename>Sheldon</forename>
	    <surname>Pollock</surname>
	  </persName>
	</respStmt>
      </titleStmt>

      <publicationStmt>
        <authority>Prakrit Digital Texts Project</authority>
        <availability status="restricted">
          <p>Distributed under a <ref target="https://creativecommons.org/licenses/by-sa/4.0/" type="url">Creative Commons Attribution-ShareAlike 4.0</ref> license.</p>
	  <!-- further information here? !-->
        </availability>
        <date>2020</date>
      </publicationStmt>

      <sourceDesc>
	<p>This digital edition reflects (more or less) the text as presented in the Murty Classical Library of India edition of Līlāvaī. It was prepared by reducing a TEI file with lots of apparatus entries to read only lemmas in the text. Please see that edition for further information about the text.</p>
        <p>
	  <bibl>
            <title>Kouhala: Lilavai</title>
            <editor>
	      <persName ref="http://viaf.org/viaf/372149294434280521495">
		<forename>Andrew</forename>
		<surname>Ollett</surname>
	      </persName>
	    </editor>
            <publisher>Harvard University Press</publisher>
            <pubPlace>Cambridge, Mass.</pubPlace>
            <date>2021</date>
          </bibl>
	</p>
      </sourceDesc>
    </fileDesc>

    <profileDesc>
      <langUsage>
	<language ident="eng">English</language>
	<language ident="pra-Latn">Prakrit in Roman transliteration (ISO-15919)</language>
	<language ident="san-Latn">Sanskrit in Roman transliteration (ISO-15919)</language>
      </langUsage>
      <textClass>
	<keywords>
	  <term><!--each keyword in a <term/> element --></term>
	</keywords>
      </textClass>
    </profileDesc>


    <encodingDesc>
      <editorialDecl>
        <p><!-- romanization !-->
        <!-- orthography !-->
        <!-- encoding !--></p>
      </editorialDecl>
    </encodingDesc>

    <revisionDesc>
      <change when="2020-08-09" who="Andrew Ollett">
	<list>
	  <item>Initial version.</item>
	</list>
      </change>
    </revisionDesc>
  </teiHeader>
  <text xml:lang="pra-Latn">
    <body>
      <lg n="1">
        <l>ṇamaha sarōsasuarisaṇasaccaviaṁ kararuhāvalījualaṁ</l>
        <l>hiraṇakkasaviaḍōratthalaṭṭhidalagabbhiṇaṁ hariṇō</l>
      </lg>
      <lg n="2">
        <l>taṁ ṇamaha jassa taïā taïavaaṁ tihuaṇaṁ tulantassa</l>
        <l>sāāramaṇāārē appaṇamappē ccia ṇisaṇṇaṁ</l>
      </lg>
      <lg n="3">
        <l>tassēva puṇō paṇamaha ṇihuaṁ haliṇā hasijjamāṇassa</l>
        <l>apahuttadēhalīlaṅghaṇaddhavahasaṇṭhiaṁ calaṇaṁ</l>
      </lg>
      <lg n="4">
        <l>sō jaaü jassa pattō kaṇṭhē riṭṭhāsurassa ghaṇakasaṇō</l>
        <l>uppāapavaḍḍhiakālavāsakaraṇī bhuapphalihō</l>
      </lg>
      <lg n="5">
        <l>rakkhantu vō mahōvahisaaṇē sēsassa phaṇamaṇipaīvā</l>
        <l>hariṇō sirisihiṇōtthaakōtthuhakandaṅkurāārā</l>
      </lg>
      <lg n="5A">
        <l>mahumahavalaṇuppīḍiasēsabhuaṅgēṇa mukkaphukkārā</l>
        <l>pavaṇāūriajalaarasuttavibuddhō harī jaaü</l>
      </lg>
      <lg n="6">
        <l>hariṇō jamalajjuṇariṭṭhakēsikaṁsāsurindasēlāṇa</l>
        <l>bhañjaṇavalaṇaviāraṇakaḍḍhaṇadharaṇē bhuē ṇamaha</l>
      </lg>
      <lg n="7">
        <l>kakkasabhuakōpparapūriāṇaṇō kaḍhiṇakarakaāvēsō</l>
        <l>kēsikisōrakaatthaṇakaüjjamō jaaü mahumahaṇō</l>
      </lg>
      <lg n="8">
        <l>sō jaaü jēṇa tēlōkkakavalaṇārambhagabbhiamuhēṇa</l>
        <l>ōsāvaṇi vva pīā satta vi culuaṭṭhiā uvahī</l>
      </lg>
      <lg n="9">
        <l>gōrīē gurubharakkantamahisasīsaṭṭhibhañjaṇuddhariaṁ</l>
        <l>ṇamaha ṇamantasurāsurasiramasiṇiaṇēuraṁ calaṇaṁ</l>
      </lg>
      <lg n="10">
        <l>caṇḍīē kaḍhiṇakōvaṇḍakaḍḍhaṇāāsasēasalilullō</l>
        <l>ṇintakusumbhuppīlō rakkhaü vō kañcuō ṇiccaṁ</l>
      </lg>
      <lg n="11">
        <l>sasaharakarasaṁvaliā tumhaṁ suraṇiṇṇaāē ṇāsantu</l>
        <l>pāvaṁ phurantaruddaṭṭahāsadhavalā jaluppīlā</l>
      </lg>
      <lg n="12">
        <l>jaanti tē sajjaṇabhāṇuṇō saā<caesura/>viāriṇō jāṇa suvaṇṇasañcaā</l>
        <l>aïṭṭhadōsā viasanti saṅgamē<caesura/>kahāṇubandhā kamalāara iva</l>
      </lg>
      <lg n="13">
        <l>sō jaaü jēṇa suaṇā vi dujjaṇā iha viṇimmiā bhuvaṇē</l>
        <l>ṇa tamēṇa viṇā pāvanti candakiraṇā vi parihāvaṁ</l>
      </lg>
      <lg n="14">
        <l>dujjaṇasuaṇāṇa ṇamō ṇiccaṁ parakajjavāvaḍamaṇāṇa</l>
        <l>ēkkē bhasaṇasahāvā paradōsaparammuhā aṇṇē</l>
      </lg>
      <lg n="15">
        <l>ahavā ṇa kō vi dōsō dīsaï saalammi jīvalōammi</l>
        <l>savvō ccia suaṇayaṇō jaṁ bhaṇimō taṁ ṇisāmēha</l>
      </lg>
      <lg n="16">
        <l>sajjaṇasaṅgēṇa vi dujjaṇassa ṇa hu kalusimā samōsaraï</l>
        <l>sasimaṇḍalamajjhapariṭṭhiō vi kasaṇō ccia kuraṅgō</l>
      </lg>
      <lg n="16A">
        <l>dujjaṇasaṅgēṇa vi sajjaṇassa ṇāsaṁ ṇa hōi sīlassa</l>
        <l>tīē salōṇē vi muhē taha vi hu aharō mahuṁ savaï</l>
      </lg>
      <lg n="17">
        <l>alamavarēṇāsambaddhālāvapariggahāṇubandhēṇa</l>
        <l>bālajaṇavilasiēṇa va ṇiratthavāāpasaṅgēṇa</l>
      </lg>
      <lg n="18">
        <l>āsi tivēatihōmaggisaṅgasañjaṇiatiasapariōsō</l>
        <l>sampattativaggaphalō bahulāiccō tti ṇāmēṇa</l>
      </lg>
      <lg n="19">
        <l>ajja vi mahaggipasariadhūmasihākalusiaṁ va vacchaalaṁ</l>
        <l>uvvahaï miakalaṅkacchalēṇa mialañchaṇō jassa</l>
      </lg>
      <lg n="20">
        <l>tassa a guṇaraaṇamahōvahīē ēkkō suō samuppaṇṇō</l>
        <l>bhūsaṇabhaṭṭō ṇāmēṇa ṇiaakulaṇahaalamiaṅkō</l>
      </lg>
      <lg n="21">
        <l>jassa  piabandhavēhi va caüvaaṇaviṇiggaēhi vēēhi</l>
        <l>ēkkavaaṇāravindaṭṭhiēhĩ bahumaṇṇiō appā</l>
      </lg>
      <lg n="22">
        <l>tassa taṇaēṇa ēaṁ asāramaïṇā vi viraïaṁ suṇaha</l>
        <l>kōūhalēṇa līlāvaï tti ṇāmaṁ kahāraaṇaṁ</l>
      </lg>
      <lg n="23">
        <l>taṁ jaha miaṅkakēsarikarapaharaṇadaliatimirakarikumbhē</l>
        <l>vikkhittarikkhamuttāhalujjalē saraaraaṇīē</l>
      </lg>
      <p>paōsasamaē dhavalabhavaṇuttamaṅgasaaṇasuhāsīṇāē bhaṇiaṁ. piaama pēccha pēccha.</p>
      <lg n="24">
        <l>jōṇhāūriakōsakantidhavalē savvaṅgagandhukkaḍē<caesura/>ṇivvigghaṁ gharadīhiāē surasaṁ vēvantaō māsalaṁ</l>
        <l>āsāēi sumañjuguñjiaravō tiṅgicchipāṇāsavaṁ<caesura/>ummillantadalāvalīpariaō candujjuē chappaō</l>
      </lg>
      <lg n="25">
        <l>imiṇā saraēṇa sasī sasiṇā vi ṇisā ṇisāē kumuavaṇaṁ</l>
        <l>kumuavaṇēṇa va puliṇaṁ puliṇēṇa va sahaï haṁsaülaṁ</l>
      </lg>
      <lg n="26">
        <l>ṇavavisakasāasaṁsuddhakaṇṭhakalamaṇōharō ṇisāmēsu</l>
        <l>saraasiricalaṇaṇēurarāō iva haṁsasaṁlāvō</l>
      </lg>
      <lg n="27">
        <l>sañcaraï sīalāantasalilakallōlasaṅgaṇivvaviō</l>
        <l>daradaliamālaīmuddhamaülagandhuddhurō pavaṇō</l>
      </lg>
      <lg n="28">
        <l>ēsā vi dasadisāvahuvayaṇavisēsāvali vva sarasalilē</l>
        <l>vimbhalataraṅgadōlantapāavā sahaï vaṇarāī</l>
      </lg>
      <lg n="29">
        <l>ēāĩ diyasasambhāvaṇēkkahiaāĩ pēcchaha ghaḍanti</l>
        <l>āmukkavirahavēaṇāĩ cakkavāyāĩ vāvīsu</l>
      </lg>
      <lg n="30">
        <l>ēaṁ ua viasiasattavattaparimalavilōhavijjantaṁ</l>
        <l>avihāviakusumāsāavimuhiaṁ bhamaï bhamaraülaṁ</l>
      </lg>
      <lg n="31">
        <l>candujjuāvaaṁsaṁ paviambhiasurahikuvalaāmōaṁ</l>
        <l>ṇimmalatārālōaṁ piaï va rayaṇīmuhaṁ candō</l>
      </lg>
      <p>tā kiṁ bahuṇā paampiēṇa.</p>
      <lg n="32">
        <l>aïramaṇīā raaṇī saraō vimalō tumaṁ ca sāhīṇō</l>
        <l>aṇukūlapariaṇāē maṇṇē taṁ ṇatthi jaṁ ṇatthi</l>
      </lg>
      <lg n="33">
        <l>tā kiṁ pi paōsaviṇōamēttasuhaaṁ mha maṇaharullāvaṁ</l>
        <l>sāhēha aüvvakahaṁ surasaṁ mahilāaṇamaṇōjjaṁ</l>
      </lg>
      <lg n="34">
        <l>taṁ muddhamuhamburuhāhi vaaṇaaṁ ṇisuṇiūṇa ṇē bhaṇiaṁ</l>
        <l>kuvalaadalacchi ētthaṁ kaīhi tivihā kahā bhaṇiā</l>
      </lg>
      <lg n="35">
        <l>taṁ jaha divvā taha divvamāṇusī māṇusī taha ccēa</l>
        <l>tattha vi paḍhamēhĩ kaaṁ kaīhĩ kira lakkhaṇaṁ kiṁ pi</l>
      </lg>
      <lg n="36">
        <l>aṇṇaṁ sakkaapāaasaṅkiṇṇavihā suvaṇṇaraïāō</l>
        <l>suvvanti mahākaïpuṅgavēhi vivihāu sukahāō</l>
      </lg>
      <lg n="37">
        <l>tāṇaṁ majjhē amhārisēhĩ abuhēhĩ jāu sīsanti</l>
        <l>tāu kahāō ṇa lōē miacchi pāvanti parihāvaṁ</l>
      </lg>
      <lg n="38">
        <l>tā kiṁ maṁ uvahāsēsi suaṇu asuēṇa saddasatthēṇa</l>
        <l>ullaviuṁ pi ṇa tīraï kiṁ puṇa viaḍō kahābandhō</l>
      </lg>
      <lg n="39">
        <l>bhaṇiaṁ ca piaamāē piyaama kiṁ tēṇa saddasatthēṇa</l>
        <l>jēṇa suhāsiamaggō bhaggō amhārisajaṇassa</l>
      </lg>
      <lg n="40">
        <l>uvalabbhaï jēṇa phuḍaṁ atthō akaatthiēṇa hiaēṇa</l>
        <l>sō ccēa parō saddō ṇiccō kiṁ lakkhaṇēṇa mha</l>
      </lg>
      <lg n="41">
        <l>ēmēa muddhajuaīmaṇōharaṁ pāaāē bhāsāē</l>
        <l>paviraladēsisulakkhaṁ kahasu kahaṁ divvamāṇusiaṁ</l>
      </lg>
      <lg n="42">
        <l>taṁ taha sōūṇa puṇō bhaṇiaṁ ubbimbabālahariṇacchi</l>
        <l>jaï ēvaṁ tā suvvaü susandhibandhaṁ kahāvatthuṁ</l>
      </lg>
      <p>atthi</p>
      <lg n="43">
        <l>caüjalahivalaarasaṇāṇibaddhaviaḍōvarōhasōhāē</l>
        <l>sēsaṅkasuppariṭṭhiasavvaṅguvvūḍhabhuvaṇāē</l>
      </lg>
      <lg n="44">
        <l>palaavarāhasamuddharaṇasōkkhasampattigaruabhāvāē</l>
        <l>ṇāṇāviharaaṇālaṅkiāē bhaavaïē puhaīē</l>
      </lg>
      <lg n="45">
        <l>ṇīsēsasassasampattipamuiāsēsapāmarajaṇōhō</l>
        <l>suvvasiagāmagōhaṇarambhāravamuhaliadiantō</l>
      </lg>
      <lg n="46">
        <l>aïsuhiapāṇaāvāṇacaccarīravaramāulārāmō</l>
        <l>ṇīsēsasuhaṇivāsō āsaavisaō tti vikkhāō</l>
      </lg>
      <lg n="47">
        <l>jō sō aviuttō kaajuassa dhammassa saṇṇivēsō vva</l>
        <l>sikkhaṭṭhāṇaṁ va paāvaïssa sukaāṇa āvāsō</l>
      </lg>
      <lg n="48">
        <l>sāsaṇamiva puṇṇāṇaṁ jammuppatti vva suhasamūhāṇaṁ</l>
        <l>āarisō āārāṇa saï suchēttaṁ piva guṇāṇaṁ</l>
      </lg>
      <p>avi a.</p>
      <lg n="49">
        <l>susaṇiddhaghāsasantuṭṭhagōhaṇālōamuiagōālō</l>
        <l>gēāravabhariadisō varavallaïvēṇuṇivahēsu</l>
      </lg>
      <p>suhāvagāhaṇimmalajalāsaō । taruṇatarujjāṇariddhiramaṇīō । kamalasarasaṇḍamaṇḍiāsāmuhō । sussāaphalabharōṇamiavacchaalāvāsiapahiajaṇasamāulō.  savvōvasaggabhaarahiō. cāuvaṇṇasamāuttō । ṇiccūsavavaḍḍhiāṇandō. vivihakāṇaṇōvasōhiabhūmibhāō. vivihakusumāmōavāsiadiantarālō. aṇavaïṇṇakalikālō. aïṭṭhapāvō । aparicattadhammō. aṇuvalakkhiapaāvō apaṇaṭṭhasōhō. aṇuvajāacōrarāabhaō. aparimiaguṇagaṇaṇivāsō tti.</p>
      <p>jahiṁ ca. kāmavarisī bhaavaṁ pajjaṇṇō । kāmaduhāō surahīō. saïphalāō vaṇapphaīō. avañjhāō juaīō tti.</p>
      <p>jahiṁ ca.</p>
      <lg n="50">
        <l>dūruṇṇaagaruapaōharāō kōmalamuṇālavāhīō</l>
        <l>saï mahuravāṇiāō juaīō ṇiṇṇaāu vva</l>
      </lg>
      <lg n="51">
        <l>acchaü tā ṇiachēttaṁ sēsāi vi jattha pāmaravahūhiṁ</l>
        <l>rakkhijjanti maṇōharagēāravahariahariṇāhiṁ</l>
      </lg>
      <lg n="52">
        <l>ia ērisassa sundari majjhammi sujaṇavaassa ramaṇīaṁ</l>
        <l>ṇīsēsasuhaṇivāsaṁ ṇaaraṁ ṇāmaṁ païṭṭhāṇaṁ</l>
      </lg>
      <lg n="53">
        <l>taṁ ca piē varaṇaaraṁ vaṇṇijjaï jā vihāi tā raaṇī</l>
        <l>uddēsō saṅkhēvēṇa kiṁ pi vōcchāmi ṇisuṇēsu</l>
      </lg>
      <lg n="54">
        <l>jattha varakāmiṇīcalaṇaṇēurārāvamaṇusarantēhiṁ</l>
        <l>paḍirāvijjaï muhamukkakisalaaṁ rāahaṁsēhiṁ</l>
      </lg>
      <lg n="55">
        <l>jaṇṇaggidhūmasāmāliaṇahaalalōaṇēkkarasiēhiṁ</l>
        <l>ṇaccijjaï sasaharamaṇisilāalē gharamaūrēhiṁ</l>
      </lg>
      <lg n="56">
        <l>ṇa tarijjaï gharamaṇikiraṇajālapaḍiruddhatimiraṇiarammi</l>
        <l>ahisāriāhĩ āmukkamaṇḍaṇāhiṁ pi sañcariuṁ</l>
      </lg>
      <lg n="57">
        <l>sāṇūrathūhiādhaaṇirantarantariataraṇikaraṇiarē</l>
        <l>parisēsiāavattaṁ gammaï saṅgīavilaāhiṁ</l>
      </lg>
      <lg n="58">
        <l>sarasāvarāhaparikuviakāmiṇīmāṇamōhalampikkaṁ</l>
        <l>kalaaṇṭhiulaṁ cia kuṇaï jattha dōccaṁ piāṇa saā</l>
      </lg>
      <lg n="59">
        <l>ṇiddaaraarahasakilantakāmiṇīsēajalalavupphusaṇā</l>
        <l>pijjanti jattha ṇāsañjalīhi ujjāṇagandhavahā</l>
      </lg>
      <lg n="60">
        <l>gharasirapasuttakāmiṇikavōlasaṅkantasasialāvalaaṁ</l>
        <l>haṁsēhi ahilasijjaï muṇālasaddhāluēhi jahiṁ</l>
      </lg>
      <lg n="61">
        <l>marahaṭṭhiā paōharahaliddaparipiñjarambuvāhīē</l>
        <l>dhuvvanti jattha gōlāṇaīē taddiasiaṁ pāvaṁ</l>
      </lg>
      <lg n="62">
        <l>aha ṇavara tattha dōsō jaṁ gimhapaōsamalliāmōō</l>
        <l>aṇuṇaasuhāĩ māṇaṁsiṇīṇa bhōttuṁ cia ṇa dēi</l>
      </lg>
      <lg n="62A">
        <l>aha ṇavara tattha dōsō jaṁ phalihasilāyalammi taruṇīṇa</l>
        <l>mayaṇaviyārā dīsanti bāhiraṭhiēhi vi jaṇēhiṁ</l>
      </lg>
      <lg n="63">
        <l>aha ṇavara tattha dōsō jaṁ viasiakusumarēṇupaḍalēṇa</l>
        <l>maïlijjanti samīraṇavasēṇa gharacittabhittīō</l>
      </lg>
      <lg n="64">
        <l>tatthērisammi ṇaarē ṇīsēsaguṇāvagūhiasarīrō</l>
        <l>bhuvaṇapavitthariajasō rāā sālāhaṇō ṇāma</l>
      </lg>
      <lg n="65">
        <l>jō sō aviggahō vi hu savvaṅgāvaavasundarō suhaō</l>
        <l>duddaṁsaṇō vi lōāṇam̐ lōaṇāṇandasañjaṇaṇō</l>
      </lg>
      <lg n="66">
        <l>kuvaī vi vallahō paṇaïāṇa taha ṇaavarō vi sāhasiō</l>
        <l>paralōabhīruō vi hu vīrēkkarasō taha ccēa</l>
      </lg>
      <lg n="67">
        <l>sūrō vi ṇa sattāsō sōmō vi kalaṅkavajjiō ṇiccaṁ</l>
        <l>bhōī vi ṇa dōjīhō tuṅgō vi samīvadiṇṇaphalō</l>
      </lg>
      <lg n="68">
        <l>bahulantadiṇēsu sasi vva jēṇa vōcchiṇṇamaṇḍalaṇivēsō</l>
        <l>ṭhaviō taṇuattaṇadukkhalakkhiō riuaṇō savvō</l>
      </lg>
      <lg n="69">
        <l>ṇiatēapasāhiamaṇḍalassa sasiṇō vva jassa lōēṇa</l>
        <l>akkantajaassa jaē paṭṭhī ṇa parēṇa saccaviā</l>
      </lg>
      <lg n="70">
        <l>ōsahisihāpisaṅgāṇa vōliā giriguhāsu raaṇīō</l>
        <l>jassa payāvāṇalakantikavaliāṇaṁ piva riūṇaṁ</l>
      </lg>
      <lg n="71">
        <l>ālihiaï jō vammahaṇibhēṇa ṇiavāsabhavaṇabhittīsu</l>
        <l>laḍahavilaāhĩ ṇahamaṇikiraṇāruṇiaggahatthēhiṁ</l>
      </lg>
      <lg n="72">
        <l>hiaē ccēa vilāanti suiraparicintiā vi sukaīṇa</l>
        <l>jēṇa viṇā duhiāṇa va maṇōrahā kavvaviṇivēsā</l>
      </lg>
      <lg n="73">
        <l>ia tassa mahāpuhaīsarassa icchāpahuttavihavassa</l>
        <l>kusumasarāuhadūō vva āgaō suaṇu mahumāsō</l>
      </lg>
      <lg n="74">
        <l>patthāṇaṁ paḍhamāgaamalaāṇilapisuṇiaṁ vasantassa</l>
        <l>bahulacchalantakōilaravēṇa sāhanti va vaṇāiṁ</l>
      </lg>
      <lg n="74A">
        <l>gahiūṇa cūyamañjari kīrō paribhamaï pattalāhatthō</l>
        <l>ōsarasu sisiraṇaravaï puhaī laddhā vasantēṇa</l>
      </lg>
      <lg n="75">
        <l>maülantamaüliēsuṁ viasiaviasantakusumaṇivahēsu</l>
        <l>sarisaṁ cia ṭhavaï paaṁ vaṇēsu lacchī vasantassa</l>
      </lg>
      <lg n="76">
        <l>bahuēhi mi kiṁ parivaḍḍhiēhĩ bāṇēhĩ kusumacāvassa</l>
        <l>ēkkēṇaṁ cia cūaṅkurēṇa kajjaṁ ṇa pajjattaṁ</l>
      </lg>
      <lg n="77">
        <l>ghippaï kaṇaamaaṁ piva pasāhaṇaṁ jaṇiatilaasōhēṇa</l>
        <l>abbhahiajaṇiasōhaṁ kaṇiāravaṇaṁ vasantēṇa</l>
      </lg>
      <lg n="78">
        <l>viasantavivihavaṇarāikusumasiriparigaā mahātaruṇō</l>
        <l>kiṁ puṇa viambhamāṇō jaṁ ṇa kuṇaï malliāmōō</l>
      </lg>
      <lg n="79">
        <l>paḍhamaṁ cia kāmiaṇassa kuṇaï maüāĩ pāḍalāmōō</l>
        <l>hiaāĩ suhaṁ pacchā visanti sēsā vi kusumasarā</l>
      </lg>
      <lg n="80">
        <l>pajjattaviāsuvvēllagundipabbhāraṇūmiadalāiṁ</l>
        <l>pahiāṇa durālōāĩ hōnti māandagahaṇāiṁ</l>
      </lg>
      <lg n="81">
        <l>apahuttaviāsuḍḍīṇabhamaravicchāadalaüḍubbhēaṁ</l>
        <l>kundalaïyāē vialaï himavirahāāsiaṁ kusumaṁ</l>
      </lg>
      <lg n="82">
	<l>ābajjhantaphaluppaṅkathōavihaḍantasandhibandhēhiṁ</l>
	<l>mandapavaṇāhaēhĩ vi parigaliaṁ sinduvārēhiṁ</l>
      </lg>
      <lg n="83">
        <l>thōūsasantapaṅkaamuhīē ṇivvaṇṇiē vasantammi</l>
        <l>vōlīṇatuhiṇabharasutthiyāē hasiaṁ va ṇaliṇīē</l>
      </lg>
      <lg n="84">
        <l>malaasamīrasamāgamasantōsapaṇāccirāhĩ savvattō</l>
        <l>vāhippaï ṇavakisalaakarāhĩ sāhāhĩ mahulacchī</l>
      </lg>
      <lg n="85">
        <l>dīsaï palāsavaṇavīhiyāsu papphullakusumaṇivahēṇa</l>
        <l>rattambaraṇēvacchō ṇavavaraïttō va mahumāsō</l>
      </lg>
      <lg n="86">
        <l>parivaḍḍhaï cūavaṇēsu visaï ṇavamāhavīviāṇēsu</l>
        <l>lulaï va kaṅkēllidalāvalīsu muiō vva mahumāsō</l>
      </lg>
      <lg n="87">
        <l>aṇṇaṇṇavaṇalaāgahiaparimalēṇāṇilēṇa chippantī</l>
        <l>kusumaṁsuēhĩ ruaï va parammuhī taruṇacūalaā</l>
      </lg>
      <lg n="88">
        <l>viasiaṇīsēsavaṇantarālaparisaṇṭhiēṇa kāmēṇa</l>
        <l>vivasijjaï kusumasarēhĩ laddhapasarēhĩ kāmiaṇō</l>
      </lg>
      <lg n="89">
        <l>ia vammahabāṇavasīkaammi saalammi jīvalōammi</l>
        <l>mahusirisamāgamatthāṇamaṇḍavaṁ uvagaō rāā</l>
      </lg>
      <lg n="90">
        <l>sēvāgaasaasāmantamaüḍamāṇikkakiraṇavicchuriē</l>
        <l>sīhāsaṇammi bandiṇajaasaddasamaṁ samāsīṇō</l>
      </lg>
      <lg n="91">
        <l>pariariō vāravilāsiṇīhi surasundarīhĩ va surēsō</l>
        <l>kaṇaāalō vva āsāvahūhĩ saï vi asiamuhīhiṁ</l>
      </lg>
      <lg n="92">
        <l>aha sō ēkkāē samaṁ ṇaraṇāhō candalēhaṇāmāē</l>
        <l>sapparihāsaṁ sumaṇōharaṁ ca suhaaṁ samullavaï</l>
      </lg>
      <lg n="93">
        <l>aï candalēhē ṇa ṇiasi malaāṇilakusumarēṇupaḍahatthaṁ</l>
        <l>kāmēṇa vāsabhavaṇaṁ va viraïaṁ dasadisāakkaṁ</l>
      </lg>
      <lg n="94">
        <l>tā kīsa tumaṁ kēṇāvi maaṇasarabandhuṇā miaṅkamuhi</l>
        <l>ciñcilliā si savvāarēṇa savvaṅgiaṁ ajja</l>
      </lg>
      <lg n="95">
        <l>ṇavacampaakusumaṇivēsiāṇaṇō kēṇa tuha ṇiḍālaalē</l>
        <l>sajjīvō viva lihiō mahupāṇaparavvasō mahuō</l>
      </lg>
      <lg n="96">
        <l>kēṇa va mahagghamaaṇāhipaṅkajōēṇa tuha kavōlēsu</l>
        <l>lihiāō pattalēhāō maaṇasaravattaṇīō vva</l>
      </lg>
      <lg n="97">
        <l>kēṇa va kaïā sahaāramañjarī tuha kavōlapērantē</l>
        <l>karaphaṁsavihāviakusumasañcaā suaṇu ṇimmaviyā</l>
      </lg>
      <lg n="98">
        <l>kēṇajja tujjha tavaṇijjapuñjapīē paōharucchaṅgē</l>
        <l>pattattaṁ pattaṁ pattalacchi pattaṁ lihantēṇa</l>
      </lg>
      <lg n="99">
        <l>ēkkēkkamavaaṇamuṇāladāṇavaliaddhakandharābandhaṁ</l>
        <l>calaṇakamalēsu lihiaṁ kēṇēyaṁ haṁsamihuṇajuaṁ</l>
      </lg>
      <lg n="100">
        <l>ia kēṇa ṇiaaviṇṇāṇapaaḍaṇuppaṇṇahiaabhāvēṇa</l>
        <l>avihāviaguṇadōsēṇa pāiā sappiṇī chīraṁ</l>
      </lg>
      <lg n="101">
        <l>taṁ taha sōūṇa ṇarāhivāhi viasantalōaṇamuhīē</l>
        <l>daralajjōṇaavaaṇāē pabhaṇiaṁ candalēhāē</l>
      </lg>
      <lg n="102">
        <l>sō dēva viddhakusalō cittaarō jēṇa tumha dārammi</l>
        <l>avalambiūṇa pattaṁ taïā lihiō tumaṁ cēa</l>
      </lg>
      <lg n="103">
        <l>sō ccēa puṇō sampaï siṅghaladīvāhi āgaō ēttha</l>
        <l>tēṇēaṁ maaṇamahūsavammi savvaṁ samālihiaṁ</l>
      </lg>
      <lg n="104">
        <l>aha ēvaṁ sapparihāsagōṭṭhisuhasaṇṭhiassa ṇaravaïṇō</l>
        <l>laddhāvasaraṁ ēkkēṇa mantiuttēṇa ullaviaṁ</l>
      </lg>
      <lg n="105">
        <l>sō dēva cārapurisō siṅghalavaïṇā ṇirūviō maṇṇē</l>
        <l>imiṇā viṇṇāṇaguṇēṇa candalēhāgharē vasaï</l>
      </lg>
      <lg n="106">
        <l>ēvavihā ēvavihaṁ acchanti ṇarēsarāṇa jē kaḍaē</l>
        <l>tē carapurisā lōē hi jakkhaṇāmā bhaṇijjanti</l>
      </lg>
      <lg n="106A">
        <l>tā bhaṇiyaṁ ṇaravaïṇā tassōvari suyaṇu siṁhalēsassa</l>
        <l>pēhiō vijayāṇandō pōṭṭisavaramantiṇā sahiō</l>
      </lg>
      <lg n="106B">
	<l>tassa kaḍayāu ajja vi ṇāgacchaï kōi kahaïuṁ saccaṁ</l>
	<l>kiṁ bhaṇaï siṁhalēsō kiṁ vā sēṇāhivō amhaṁ</l>
      </lg>
      <lg n="107">
        <l>ajjaṁ cia siṭṭhaṁ hēriēhĩ uvahītaḍammi sampattō</l>
        <l>vijaāṇandō saha pōṭṭisēṇa parivaḍḍhiapaāvō</l>
      </lg>
      <lg n="108">
        <l>taha sō vi siṅghalēsō taddiasaṇirālasō saaṁ cēa</l>
        <l>javasēndhaṇasampuṇṇāi kuṇaï duggāi avisaṇṇō</l>
      </lg>
      <lg n="109">
        <l>visamīkarēi uvahītaḍāĩ jōēi jujjhabhūmīō</l>
        <l>vijaāṇandēṇa samaṁ mahāhavaṁ mahaï ṇikkampō</l>
      </lg>
      <lg n="110">
        <l>bhaṇiaṁ ca rāiṇā piavaaṁsa sō ccēa tattha pattaṭṭhō</l>
        <l>vijaāṇandō ṇiasandhiviggahē kiṁ imēṇamha</l>
      </lg>
      <lg n="111">
        <l>jēṇaṇṇē vi mahāmaṇḍalāhivā ṇibbhaā vi bhēsaviā</l>
        <l>sō kiṁ vijaāṇandō vañcijjaï siṁhalēsēṇa</l>
      </lg>
      <lg n="112">
        <l>aṇavēlaṁ sāhijjasu ēaṁ tuha hēriēṇa jaṁ siṭṭhaṁ</l>
        <l>ēsā ramaṇīā maaṇacaccarī tāva vōlēu</l>
      </lg>
      <lg n="113">
        <l>ēvaṁ bhaṇiūṇa ṇarāhivēṇa savvāṇa vāravilaāṇa</l>
        <l>diṇṇāĩ mahūsaviāĩ bandiṇāṇaṁ ca bahuāiṁ</l>
      </lg>
      <lg n="114">
        <l>taha sammāṇiaṇīsēsapaṇaïsantōsavasapasaṇṇamuhō</l>
        <l>viṇṇattō suaṇu purōhiēṇa uvasappiūṇa pahū</l>
      </lg>
      <lg n="115">
        <l>dēva sumajjhaṇasamaō sajjaṁ cia majjaṇaṁ visūrēi</l>
        <l>diavarasatthō dārē tuha ṇiccaṇivēsiēkkamaṇō</l>
      </lg>
      <lg n="116">
        <l>aha sō visajjiāsēsapaṇaïpaḍivaṇṇamajjaṇārambhō</l>
        <l>sañcaliō bandiṇasaasamūhakaajaajaāsaddō</l>
      </lg>
      <lg n="117">
        <l>tāva a sañcaliamahāṇarēndavaravāraramaṇisaṁvaliō</l>
        <l>bhaḍabhaṇḍabhōamīsō jāō atthāṇasaṅkhōhō</l>
      </lg>
      <lg n="118">
        <l>sahasuṭṭhiaṇarasammaddaṇōllaṇummatthiāṇaṇō paḍiō</l>
        <l>pōkkaraï thērabhaṭṭō ahō viṇaṭṭhō viṇaṭṭhō haṁ</l>
      </lg>
      <lg n="119">
        <l>tō sō sēvāvāēṇa viṇaḍiō kaha vi kēhĩ vi varāō</l>
        <l>ukkhittō paṅkagaō va jaragaō rāapurisēhiṁ</l>
      </lg>
      <p>ētthantarammi.</p>
      <lg n="120">
        <l>aṇṇōṇṇamaüḍasaṅghaṭṭakhuḍiamāṇikkapaarapakkhaliō</l>
        <l>suharēṇa saraï ēkkēkkamaṅgaṇatthambhiō lōō</l>
      </lg>
      <lg n="121">
        <l>kāhi vi varavāravilāsiṇīhĩ vēsā vi saṇṭhiā puraō</l>
        <l>pēllijjanti suvallahajaṇajōggēhiṁ pihuthaṇēhiṁ</l>
      </lg>
      <lg n="122">
        <l>kīē vi mahāsammaddasēataṇṇāaṇīvibandhāē</l>
        <l>duvvōjjhō ujjhiamēhalō vi jāō ṇiambabharō</l>
      </lg>
      <lg n="123">
        <l>ṇivviccāliṅgaṇalālasāē hiaïcchiē samāvaḍiē</l>
        <l>bahu maṇṇijjaï kīē vi tuḍiō thūlāmalō hārō</l>
      </lg>
      <lg n="124">
        <l>kīē vi maamaāmōamiliamuhalālimaüliacchīē</l>
        <l>laddhāvasarō vi cirēṇa kaha vi vōlijjaï paēsō</l>
      </lg>
      <lg n="125">
        <l>ia saṇṇāvāhippantapariaṇō kaha vi rāabhavaṇāhi</l>
        <l>pavaṇāsāsiahiaō ṇiaāvāsaṁ gaō lōō</l>
      </lg>
      <lg n="126">
        <l>rāā vi pavajjantēhĩ vivihamaṅgalaṇihōsamuhalēhiṁ</l>
        <l>tūrēhĩ paḍhantēhĩ a bandiṇadiavarasamūhēhiṁ</l>
      </lg>
      <lg n="127">
        <l>savvāhiṁ cia savvōsahīhĩ līlāē majjiūṇa ciraṁ</l>
        <l>saalasamāṇiadēvāitappaṇō bhavaṇamallīṇō</l>
      </lg>
      <lg n="128">
        <l>tattha vi gōbhūmisuvaṇṇavatthatilamīsiāĩ dāūṇa</l>
        <l>dāṇāĩ diavarāṇaṁ bhōaṇasālaṁ samallīṇō</l>
      </lg>
      <lg n="129">
        <l>taddēsaāliēhiṁ paṇaīhĩ samaṁ pasaṇṇamaṇabhāvō</l>
        <l>bhuttaṁ vivihāhāraṁ surasaṁ kālāṇurūaṁ ca</l>
      </lg>
      <lg n="130">
        <l>bhōttuṁ takkālōiapariaṇapariāliō samallīṇō</l>
        <l>antōatthāṇaharaṁ viraïavararaaṇapallaṅkaṁ</l>
      </lg>
      <lg n="131">
        <l>tatthāsīṇō sahiēhĩ sukaïchandāṇuvattiēhiṁ ca</l>
        <l>samuaṁ suhasantuṭṭhō ṇaraṇāhō ēkkasariāē</l>
      </lg>
      <lg n="132">
        <l>vāmakarōvaggiavēttadaṇḍadāhiṇakarōtthaamuhēṇa</l>
        <l>pahuhiaabhāvakusalēṇa dāravālēṇa viṇṇattō</l>
      </lg>
      <lg n="133">
        <l>dēva disāvijaāō sēṇāhivaī kēṇā vi kajjēṇa</l>
        <l>jarakappaḍaṇēvacchō vijaāṇandō duvārammi</l>
      </lg>
      <lg n="134">
        <l>tō taṁ sahasa tti ṇisāmiūṇa savisāavimhiamaṇēṇa</l>
        <l>bhaṇiaṁ amaccamuhapēsiacchiṇā puhaïṇāhēṇa</l>
      </lg>
      <lg n="135">
        <l>haṁhō bhaṭṭakumārila ṇisuaṁ jaṁ vēttiēṇa saṁlattaṁ</l>
        <l>tā kiṁ vijaāṇandō ēāvatthantaraṁ pattō</l>
      </lg>
      <lg n="136">
        <l>ṇīsēsaṇīisatthatthavatthuvitthāravitthaamaī vi</l>
        <l>asahāō vavagaavāhaṇō a kahamāgaō ēttha</l>
      </lg>
      <lg n="136A">
        <l>na ya bhiccā nēha karī na ya turayā nēya pōṭṭisō mantī</l>
        <l>vijayāṇandassa kahaṁ kaha jāyā ērisāvatthā</l>
      </lg>
      <lg n="137">
        <l>bhaṇiaṁ bhaṭṭakumārēṇa dēva visamā jaammi kajjagaī</l>
        <l>maṇṇē tahāvi ēsō kēṇa vi kajjēṇa sampattō</l>
      </lg>
      <p>kiṁ jahā.</p>
      <lg n="138">
        <l>parivaḍḍhiapahusambhāvaṇāṇa ēvaṁvihē mahākajjē</l>
        <l>asamattapēsaṇāṇaṁ maraṇaṁ cia sahaï purisāṇa</l>
      </lg>
      <lg n="139">
        <l>tā jaï kahāvi ēsō siṁhalarāāhi parihavaṁ pattō</l>
        <l>tā ēttha tumha dārē ṇūṇaṁ ṇalliaï jīantō</l>
      </lg>
      <lg n="140">
        <l>aha sō ccia jōikkhō ṇiakajjagaīē kiṁ viārēṇa</l>
        <l>āṇēha mā vilambaha dīsaü tā sē muhacchāā</l>
      </lg>
      <lg n="141">
        <l>tō takkhaṇarāāṇattadāravālāṇumaggasaṁlaggō</l>
        <l>saccaviō kughaḍantuttamaṅgakamalō ṇarindēṇa</l>
      </lg>
      <lg n="142">
        <l>samaïcchiūṇa sundari āṇattaṁ sē suhāsaṇaṁ pahuṇā</l>
        <l>uvaviṭṭhō bhaṭṭakumārilassa paapēsiacchijuō</l>
      </lg>
      <lg n="143">
        <l>aha tattha suhāsaṇakaapariggahō ṇijjaṇaṁ vihēūṇa</l>
        <l>khaṇamēttasamāsatthō sacchariaṁ pucchiō pahuṇā</l>
      </lg>
      <lg n="144">
        <l>haṁhō tuha vijaāṇanda ēttha ēvaṁvihaṁ samāgamaṇaṁ</l>
        <l>ṇīsēsajuttirahiaṁ ahiyaṁ hiaaṁ mha dūmēi</l>
      </lg>
      <lg n="145">
        <l>tō aṇuampāṇugaaṁ vaaṇaṁ ṇiasāmiṇō suṇēūṇa</l>
        <l>pariōsavasavisaṭṭantalōaṇaṁ tēṇa viṇṇattaṁ</l>
      </lg>
      <lg n="146">
        <l>dēva mahantī khu kahā ēsā sumaṇōrahāṇa sambhūī</l>
        <l>kōūhalēṇa sīsaï avahiahiaā ṇisāmēha</l>
      </lg>
      <lg n="147">
        <l>malaāalāhivē vasikaammi samiammi paṇḍirāammi</l>
        <l>pāraddhē raaṇāaraparapāruttārapariammē</l>
      </lg>
      <lg n="148">
        <l>bhaṇiaṁ amaccasiripōṭṭisēṇa mā tā karēha pariammaṁ</l>
        <l>sahasa tti daṇḍasajjhō ṇa hōi amhaṁ silāmēhō</l>
      </lg>
      <lg n="149">
        <l>sāmaṇṇō vi ṇa tīraï duggatthō jōhiuṁ parabhaḍēhiṁ</l>
        <l>sō uṇa vihi sampuṇṇō sūrō cāī subhiccō a</l>
      </lg>
      <lg n="150">
        <l>juttiṇṇuō sahammō ahiēhĩ alaṅghiō mahāmāṇī</l>
        <l>mantucchāhapahāṇō dukkhaṁ jōhijjaï parēhiṁ</l>
      </lg>
      <lg n="151">
        <l>ṇaavikkamōvahōjjā savvāṇa vi patthivāṇa ēsa mahī</l>
        <l>ṇa uṇēkkavikkamarasā havanti siribhāiṇō purisā</l>
      </lg>
      <lg n="152">
        <l>tā sāmaṇaē santē santē purisāṇa bhēaviṇṇāṇē</l>
        <l>dāṇē vi sampaḍantē kō daṇḍē āaraṁ kuṇaï</l>
      </lg>
      <lg n="153">
        <l>jaṁ jaha kamēṇa bhaṇiaṁ puvvāariēhĩ atthasatthēhiṁ</l>
        <l>taṁ taha paḍivajjantā sirīē purisā varijjanti</l>
      </lg>
      <lg n="154">
        <l>tā pēsijjaü dūō sāmēkkālāvamuhalapattaṭṭhō</l>
        <l>parahiaabhāvakusalō dacchō kālaṇṇuō dhīrō</l>
      </lg>
      <lg n="155">
        <l>jaï sō tēṇaṁ cia uaṇamēi tā sāha kiṁ paāsēṇa</l>
        <l>vāāē jō vivajjaï visēṇa kiṁ tassa diṇṇēṇa</l>
      </lg>
      <lg n="156">
        <l>ṇisuaṁ ca maē jaha tassa saalajialōasārasambhūā</l>
        <l>līlāvaï tti ṇāmēṇa piasuā jīviabbhahiā</l>
      </lg>
      <lg n="157">
        <l>tissā sujammadiahē kēṇa vi asarīriāē vāāē</l>
        <l>dēvēṇa samāiṭṭhaṁ siṭṭhaṁ dēvaṇṇuēhiṁ pi</l>
      </lg>
      <lg n="158">
        <l>jaha jō imīē varabāliāē hōhī varō tti varasamaē</l>
        <l>sō saalapuhaïṇāhō lahihī divvāu siddhīō</l>
      </lg>
      <lg n="159">
        <l>tā jaï kahāvi sō amha sāmiṇō taṁ kumāriāraaṇaṁ</l>
        <l>uvaṇēi tā ṇa siddhaṁ kiṁ vā ēttha mha puhavīē</l>
      </lg>
      <lg n="160">
        <l>aṇṇaṁ ca ēttha ēvaṁvihāṇa raaṇāṇa bhāaṇōmha pahū</l>
        <l>ia jāṇiūṇa sāmaṁ tēṇa samaṁ bahumaaṁ amha</l>
      </lg>
      <lg n="161">
        <l>taṁ taha sōūṇa maē amaccasiripōṭṭisāhi ṇīsēsaṁ</l>
        <l>bhaṇiaṁ alaṁ mha dūēṇa tā saaṁ cēa vaccāmō</l>
      </lg>
      <lg n="162">
        <l>sō jēṇa majjha daṁsaṇasiṇēhasambhāvaṇāpariggahiō</l>
        <l>dēi ccia maha pahuṇō taṁ ṇiaakumāriāraaṇaṁ</l>
      </lg>
      <lg n="163">
        <l>bhaṇiaṁ puṇō vi siripōṭṭisēṇa ēvaṁvihammi kajjammi</l>
        <l>ṇa virujjhaï tuha gamaṇaṁ siṅghaladīvāhivāhuttaṁ</l>
      </lg>
      <lg n="164">
        <l>aha ēvaṁ bahusō mantiūṇa gōsammi ṇiaakaḍaāō</l>
        <l>sañcaliō paramēsara parimiaparivārapariariō</l>
      </lg>
      <lg n="165">
        <l>tō taṁ sirikulabhavaṇaṁ mahumahavāsaṁ disāvahūṇilaaṁ</l>
        <l>bhuvaṇaparihāṇibaddhaṁ va sāaraṁ jhatti sampattō</l>
      </lg>
      <lg n="166">
        <l>paḍichandaṁ piva gaaṇaṅgaṇassa vasuhāvarōhasicaaṁ va</l>
        <l>riddhiṁ va mahāpalaasya jammabhūmiṁ va bhuvaṇāṇa</l>
      </lg>
      <lg n="167">
        <l>daṭṭuṁ tamamburāsiṁ ṇaravaï paricintaaṁ hi hiaēṇa</l>
        <l>dukkhuttārō ēsō jaha bhaṇiō pōṭṭisēṇa mha</l>
      </lg>
      <lg n="168">
        <l>dīsaï paḍupavaṇuggaapaḍiravapaḍipuṇṇadasadisāakkō</l>
        <l>hallantuvvēllamahallalaharimālāulōllōlō</l>
      </lg>
      <lg n="169">
        <l>ṇintaccharō vi rāmāṇulaṅghiō ṇivvisō vi visamaïō</l>
        <l>karituraavajjiō vi hu paḍirakkhiyamahiharugghāō</l>
      </lg>
      <lg n="170">
        <l>asurō vi saā mattō mattō vi amukkaṇiaamajjāō</l>
        <l>majjāasaṇṭhiō vi hu virasō vi savāṇiō ccēa</l>
      </lg>
      <lg n="171">
        <l>sāhēi jammi ajja vi paaḍō pavaavaïsāhasupphālō</l>
        <l>mahimaṇḍalaggahatthō vva rāmacariāĩ sēuvahō</l>
      </lg>
      <lg n="172">
        <l>dīsanti sirisuvāsahararaïakusumōvaārasāricchā</l>
        <l>vēlāvaṇavīiviiṇṇaraaṇaghaḍiā taḍucchaṅgā</l>
      </lg>
      <lg n="174">
        <l>ajja vi taḍaviasiasurahikusumasandōhavāsiāsēhĩ</l>
        <l>vāruṇiviṇiggamō kēsarēhĩ sāhijjaē jammi</l>
      </lg>
      <lg n="174">
        <l>lakkhijjaï ajja vi guñjirāliulavalaavāulalaēhiṁ</l>
        <l>mahaṇuttiṇṇērāvaṇamaggō sattacchaatarūhiṁ</l>
      </lg>
      <lg n="175">
        <l>sēvijjaï sarasōhaṁsakaṇaïbhavaṇēsu siddhamihuṇēhiṁ</l>
        <l>jammi lavaṅgēlāvaṇaparimalaparivāsiō pavaṇō</l>
      </lg>
      <lg n="176">
        <l>tattha surāsurasiramaüḍakōḍiparihaṭṭapāavīḍhaṅkaṁ</l>
        <l>rāmēsaraṁ ṇamēūṇa jāṇavattaṁ samārūḍhō</l>
      </lg>
      <lg n="177">
        <l>akulīṇē vi suammē calaṇavihūṇē vi dacchapaagamaṇē</l>
        <l>bahuguṇamaē vi lahuē ṇīrappaṇaē vi bahusaṅgē</l>
      </lg>
      <lg n="178">
        <l>tō parimiaparivārō ārūḍhō ērisammi bōhitthē</l>
        <l>jā laṅghimō ṇa uahiṁ tā ṇaravaï ēkkasariāē</l>
      </lg>
      <lg n="179">
        <l>ummūlantō thalataruvaṇāĩ āsāmuhāĩ pūrantō</l>
        <l>saṅkhōhantō dīvantarāĩ uddhāiō pavaṇō</l>
      </lg>
      <lg n="180">
        <l>tō sō tuṅgaarāṇilasaṅkhōhiajalapaṇullaṇullasiō</l>
        <l>puvvōvahi sampattō gōlāsarisaṅgamaṁ pōō</l>
      </lg>
      <lg n="181">
        <l>tattha vi visamasilāaḍasañcuṇṇiasandhibandhaṇō sahasā</l>
        <l>saakhaṇḍa visaṅghaḍiō asamañjasakajjabandhō vva</l>
      </lg>
      <lg n="182">
        <l>bhiṇṇammi tammi pōē savvēhĩ vi jāṇavattiēhĩ ahaṁ</l>
        <l>ēkkaphalaē ṇisaṇṇō gōlāmuhadāramuvaṇīō</l>
      </lg>
      <lg n="183">
        <l>tattha lavaṇambuṇibbharasōttuvvattantavimhalaṅgēṇa</l>
        <l>tē jāṇavattiā pucchia mhi sāhēha kō kattha</l>
      </lg>
      <lg n="184">
        <l>siṭṭhaṁ ca tēhĩ ṇaravaï ahōmuhatthaṁ visaṇṇavaaṇēhiṁ</l>
        <l>taṁ tumha pariaṇaṁ bhaṭṭaütta kālēṇa parigiliaṁ</l>
      </lg>
      <lg n="185">
        <l>kiṁ kīraï haadēvvāhi jēṇa tumhaṁvihā vi sappurisā</l>
        <l>pāvanti ahammajaṇōiāĩ vasaṇāĩ saṁsārē</l>
      </lg>
      <lg n="186">
        <l>tā vacca sarīradhaṇāṇa hōnti sulahā puṇō vi savvihavā</l>
        <l>taṁ jaha jhīṇō vi sasī pāvaï taṁ cēa cirariddhiṁ</l>
      </lg>
      <lg n="187">
        <l>ēvaṁ ṇaraṇāha ṇisāmiūṇa taḍivaḍaṇadūsahaṁ vaaṇaṁ</l>
        <l>kahakaha vi maē maccūmuhāhi viṇiattiō appā</l>
      </lg>
      <lg n="188">
        <l>paricintiaṁ hi ṇō tē sahāiṇō ṇēa īhiaṁ kajjaṁ</l>
        <l>ṇa a sō ṇiavakkhēvō ṇa sāmisambhāvaṇā ṇa jasō</l>
      </lg>
      <lg n="189">
        <l>ṇa tahā pahāṇapariaṇaviṇāsadukkhaṁ pi dūmaē hiaaṁ</l>
        <l>jaha hiaasamīhiakajjaṇipphalō maha samārambhō</l>
      </lg>
      <lg n="190">
        <l>pahupēsaṇapattaṭṭhā pāraddhaṇirālasēkkaṇivvahaṇā</l>
        <l>parituliuvvūḍhabharā aṇṇē ccia kē vi tē purisā</l>
      </lg>
      <lg n="191">
        <l>amhārisēhĩ kattō ṇaapōrisabuddhidēvvarahiēhiṁ</l>
        <l>sijjhanti mahīvaïṇō ēddahamēttāĩ kajjāiṁ</l>
      </lg>
      <lg n="192">
        <l>paribhāviūṇa taha vi hu saṁsārasuhāsuhāĩ ṇiahiaē</l>
        <l>bahu maṇṇiamhi bōhitthiēhĩ jaṁ taṁ samullaviaṁ</l>
      </lg>
      <lg n="193">
        <l>kuggāmakāhilāhĩ vi uvaēsō āvaīsu kō lahaï</l>
        <l>buḍḍantāṇa taṇāĩ vi hatthavalambattaṇamuvēnti</l>
      </lg>
      <lg n="194">
        <l>tā gantūṇa sakaḍaaṁ puṇō vi aṇṇēhĩ ṇiasahāēhiṁ</l>
        <l>pāraddhakajjaṇivvahaṇaṇicchaē sajjimō appā</l>
      </lg>
      <lg n="195">
        <l>ēvaṁ vicchūḍhavisāaṇiccalaṁ ṇiamiūṇa ṇiahiaaṁ</l>
        <l>sañcaliō bōhitthiavaaṇuvaïṭṭhēṇa maggēṇa</l>
      </lg>
      <lg n="196">
        <l>ēlāvaṇalavalilavaṅgaparimalāliddhapāavaṇiuñjaṁ</l>
        <l>parilaṅghiūṇa jalaṇihikūlāsaṇṇaṁ vaṇuddēsaṁ</l>
      </lg>
      <lg n="197">
        <l>sampattō saralatamālatālapīālasālasañchaṇṇaṁ</l>
        <l>puṇṇāaṇāakēsarajambukaambambaṇiurumbaṁ</l>
      </lg>
      <lg n="198">
        <l>taṁ sattamuhavihattambuṇivahaṇiddhōakalimaluppaṅkaṁ</l>
        <l>kahakaha vi dēva suirēṇa sattagōdāvarībhīmaṁ</l>
      </lg>
      <lg n="199">
        <l>sattāsāsāiasāarāē gōlāē avahiō khēō</l>
        <l>garuē vi mahāvasaṇē sahavāsasamāgaā suhaā</l>
      </lg>
      <lg n="200">
        <l>jacchandamajjaṇujjhiaparissamō taṁ piṇāiṇō bhavaṇaṁ</l>
        <l>bhavabhūabhaāvaharaṁ allīṇō takkhaṇaṁ cēa</l>
      </lg>
      <lg n="201">
        <l>saccaviō saalasurāsurēndasiramaüḍapaḍiacalaṇajuō</l>
        <l>tiurandhaagaamaaṇaṅgaṇāsaṇō girisuādaïō</l>
      </lg>
      <lg n="202">
        <l>taṁ tiuṇativēatimantataïmaaṁ tiasavandiaṅghijuaṁ</l>
        <l>thōūṇa jōasatthatthuīhi bhāvēṇa sūlaharaṁ</l>
      </lg>
      <lg n="203">
        <l>allīṇō ēkkaṁ ēkkadēsasuhasaṇṭhiēkkapāsuvaaṁ</l>
        <l>paralōapahaṇivēsaṁ va maṇaharaṁ varamaḍhāaaṇaṁ</l>
      </lg>
      <lg n="204">
        <l>tā tattha siajaḍāhāraviṇaavēvantakandharābandhō</l>
        <l>vaapariṇāmōhāmialāaṇṇaviōiāvaavō </l>
      </lg>
      <lg n="205">
        <l>subbhabbhadhavalabhūīpasāhiō akkhamāliāharaṇō</l>
        <l>diṭṭhō bhaddāsaṇakaapariggahō ṇaggapāsuvaō</l>
      </lg>
      <lg n="206">
        <l>tō tēṇa kaapaṇāmassa majjha vēttāsaṇaṁ samāiṭṭhaṁ</l>
        <l>aha tattha suhāsaṇakaapariggahō pucchiō kusalaṁ</l>
      </lg>
      <lg n="207">
        <l>kattōhintō tumhē samāgaā kattha cintiaṁ gamaṇaṁ</l>
        <l>bhaṇiaṁ ca maē bhaavaṁ sutitthajattāpasaṅgēṇa</l>
      </lg>
      <lg n="208">
        <l>tā tēṇa samaṁ bahusō jāō satthatthasaṅkahālāvō</l>
        <l>cirapariciō vva sō mē saṇēhabhāvaṁ samōiṇṇō</l>
      </lg>
      <lg n="209">
        <l>tāva a ṇahaṅgaṇaddhavahasaṇṭhiē dēva diasaṇāhammi</l>
        <l>bhaṇiō haṁ tēṇa mahāmahēsiṇā sāaraṁ bahusō</l>
      </lg>
      <lg n="210">
        <l>ētthamhēhi mahāmaï phalamūlāhāriṇō dupavvaïyā</l>
        <l>ṇa uṇēttha tumha jōggō āhārō kaha vi sampaḍaï</l>
      </lg>
      <lg n="211">
        <l>taha vi hu muhuttamēkkaṁ uvarujjhaha jā imāō bhamiūṇa</l>
        <l>āṇēmi kiṁ pi visahaha sāhīṇaṁ bhōaṇaṁ jaṁ mha</l>
      </lg>
      <lg n="212">
        <l>ēvaṁ vōttūṇa gaō accāsaṇṇēsu pāavatalēsu</l>
        <l>tattha maē saccaviaṁ aïṭṭhaüvvaṁ mahacchariaṁ</l>
      </lg>
      <lg n="213">
        <l>addaṁsaṇāē ṇaravaï phalēhĩ vivihēhĩ vaṇasaīē saaṁ</l>
        <l>bhariaṁ bhicchāvattaṁ ṇa tavāhi dusampaḍaṁ kiṁ pi</l>
      </lg>
      <lg n="214">
        <l>aha tēṇāhaṁ ṇaravaï kayakaraṇīēṇa tāĩ sarasāiṁ</l>
        <l>pāavaphalāĩ savvāarēṇa bhuñjāviō tattha</l>
      </lg>
      <lg n="215">
        <l>aha ṇahaalaṭṭabhāaṭṭhiammi sahasa tti diasaṇāhammi</l>
        <l>savisāaṁ tēṇa mahāmahēsiṇā ṇē puṇō bhaṇiō</l>
      </lg>
      <lg n="216">
        <l>iha bhaṭṭaütta ṇivasaï raaṇiarō bhīsaṇāṇaṇō ṇāma</l>
        <l>sō maṁ ēkkaṁ mōttuṁ ṇa dēi aṇṇassa ōvāsaṁ</l>
      </lg>
      <lg n="217">
        <l>tā kiṁ puṇṇēhĩ viṇā ēkkaṁ pi ṇisaṁ suhēṇa ōvāsō</l>
        <l>labbhaï tumhēhĩ samaṁ jahicchiaṁ iha bhavāaaṇō</l>
      </lg>
      <lg n="218">
        <l>ēsō vi saalabhuvaṇantarālakammēkkasakkhiṇō bhāṇu</l>
        <l>aïtōraviaturaṅgō pēcchatthaïriṁ samalliaï</l>
      </lg>
      <lg n="219">
        <l>mūlaparimiliaraviarasamōsarantī u paricaanti vva</l>
        <l>jaṇaṇipparihōjjaṁ sampaï tti taruṇō ṇiacchāaṁ</l>
      </lg>
      <lg n="220">
        <l>giriṇō diṇapariṇaïsamaapiñjarāavapasaṅgapiṅgaṅgā</l>
        <l>pērantataruvaṇantariakaṇaarūa vva dīsanti</l>
      </lg>
      <lg n="221">
        <l>diasāvasāṇasisirattaṇēṇa ciravūḍhasarasagurupaṅkā</l>
        <l>āmukkamajjaṇā sañcaranti vaṇasērihasamūhā</l>
      </lg>
      <lg n="222">
        <l>ēkkaṁ cia salahijjaï diṇēsadiahāṇa ṇēhaṇivvahaṇaṁ</l>
        <l>ā jamma ēkkamēkkēhĩ jēhĩ virahō ccia ṇa diṭṭhō</l>
      </lg>
      <lg n="223">
        <l>ahavā kiṁ bahuṇā jhūriēṇa hiaïcchiāĩ lōammi</l>
        <l>puṇṇōhĩ viṇā ṇa hu sampaḍanti saï sajjaṇāṇaṁ pi</l>
      </lg>
      <lg n="224">
        <l>ia tēṇa bhaṇāmi tumaṁ jāva imō diasasēsagaïsūrō</l>
        <l>tāva suvasaïṁ daṁsēmi jattha vasiō suhaṁ jāsi</l>
      </lg>
      <lg n="225">
        <l>bhaṇiaṁ ca maē bhaavaṁ kiṁ kāhī sō ṇisāarō majjha</l>
        <l>ēttha ccia parivasimō tumhēhĩ samaṁ jahicchāē</l>
      </lg>
      <lg n="226">
        <l>tō tēṇa puṇō bhaṇiaṁ alamimiṇā jampiēṇa taṁ tassa</l>
        <l>sīlaṇṇō ṇa mahāmaï tēṇēmvavihaṁ paampēsi</l>
      </lg>
      <lg n="227">
        <l>pariariō raaṇiarō raaṇiarabhaḍāṇa dasasahassēhiṁ</l>
        <l>sō ṇisisamaē diavara dēvāṇa vi dujjaō samarē</l>
      </lg>
      <lg n="228">
        <l>ētthamha samāsaṇṇaṁ accantamaṇōharaṁ sukusumalaaṁ</l>
        <l>supphaliapāavaṁ varavihaṅgaruamuhaliadiantaṁ</l>
      </lg>
      <lg n="229">
        <l>vivihatarukaṇaïkisalaaṇirantarantariataraṇikaraṇiaraṁ</l>
        <l>jakkhamahēsisuāṇaṁ kaṇṇāṇa tavōvaṇujjāṇaṁ</l>
      </lg>
      <lg n="230">
        <l>tā tattha mahāṇumaī ṇāmaṁ jakkhāhivassa piataṇaā</l>
        <l>tāvasavēsaṇisaṇṇā ṇa āṇimō kēṇa kajjēṇa</l>
      </lg>
      <lg n="231">
        <l>bīā vi tārisi cciya sutāvasī kuvalaābalī ṇāma</l>
        <l>vihiṇō viṇṇāṇavaḍāiya vva dhūyā mahāmuṇiṇō</l>
      </lg>
      <lg n="232">
        <l>tāṇēkkamēkka dōṇhaṁ pi ṇēhasandāṇaṇialiamaīṇaṁ</l>
        <l>samasōkkhadukkhasambhāvaṇāē diahā aïkkanti</l>
      </lg>
      <lg n="233">
        <l>tā ēhi jā ṇa rujjhaï imāṇa vaapariṇaāṇa acchīṇa</l>
        <l>timirēṇa diṭṭhipasarō tāva tumaṁ tāṇa dēsēmi</l>
      </lg>
      <lg n="234">
        <l>vasiūṇa jēṇa vaccasi rattiṁ sahasa tti laddhavēsambhō</l>
        <l>hiaïcchiaṁ paēsaṁ kumarīṇa tavōvaṇāhintō</l>
      </lg>
      <lg n="235">
        <l>aha tēṇa samaṁ ṇaravaï sampattō taṁ tavōvaṇujjāṇaṁ</l>
        <l>jaṁ pēcchiūṇa pamhusaï suravarindō vi saṭṭhāṇaṁ</l>
      </lg>
      <lg n="236">
        <l>tatthuccaphalihaparivēsaviraïāṇēaraaṇarāillaṁ</l>
        <l>parisaratarukusumāmōavāsiāsāmuhāhōaṁ</l>
      </lg>
      <lg n="237">
        <l>vēruliakhambhatōraṇaviṇivēsiasālahañjiāṇivahaṁ</l>
        <l>vajjēndaṇīlamaragaamaṇimaṇḍiathūhiābandhaṁ</l>
      </lg>
      <lg n="238">
        <l>bahuvihamahagdhamāṇikkakiraṇavicchuriadāramuhasōhaṁ</l>
        <l>viddumavicittasōvāṇarāisuṇibaddhasañcāraṁ</l>
      </lg>
      <lg n="239">
        <l>kalahōaviṇimmiavasahamaṇḍavāsaṇṇaṇandimahaālaṁ</l>
        <l>diṭṭhaṁ aïṭṭhaüvvaṁ bhavāṇibhavabhavaṇamaïrammaṁ</l>
      </lg>
      <p>jaṁ taṁ</p>
      <lg n="240">
        <l>uppaaï va pavaṇuddhuadhaavaḍapēhuṇaaparisarantēṇa</l>
        <l>uhaōvāsaviṇiggaatavaṅgapakkhāviāṇēṇaṁ</l>
      </lg>
      <lg n="241">
        <l>vāharaï a piasahaariparikuviārāhaṇēkamahurēṇa</l>
        <l>ṇīḍabbhantaraparibhamiravivihapārāvaaruēṇa</l>
      </lg>
      <lg n="242">
        <l>ṇivvavaï va varasarijalatusārapariaḍḍhiāṇubhāvēṇa</l>
        <l>puraō païṇṇakamalōvaārapavaṇacchaḍōhēṇa</l>
      </lg>
      <lg n="243">
        <l>ia tassa kaṇaadēvālaassa dāhiṇadisāē aṇulaggaṁ</l>
        <l>gōlāṇaïvaaṇavisēsayaṁ va rammaṁ maḍhāaaṇaṁ</l>
      </lg>
      <lg n="244">
        <l>tassiṁ ca vivihavarakusumarēṇuraṅgāvalīvirāantē</l>
        <l>māhavilaāviāṇaalamaṇaharē maṇisilāvaṭṭē</l>
      </lg>
      <lg n="245">
        <l>uvaviṭṭhaṁ diṭṭhaṁ tāvasīaṇaṁ harahuāsakhaviassa</l>
        <l>antēuraṁ va kusumāuhassa virahammi gahiavaaṁ</l>
      </lg>
      <lg n="246">
        <l>tēṇaṁ ca parigaāō tāvasavēsēṇa dō vi diṭṭhāō</l>
        <l>avirikkāsaṇasuhasaṇṭhiāō jakkhēsidhūāō</l>
      </lg>
      <lg n="247">
        <l>ēsa tti mahāṇumaī ēsā sā kuvalaāvalī ēttha</l>
        <l>ia ēva viappantō allīṇō tāṇa pāsammi</l>
      </lg>
      <lg n="248">
        <l>tō taṁ tahā muṇindaṁ sahasā daṭṭhūṇa tāhĩ dōhiṁ pi</l>
        <l>āmukkāsaṇasamuhaṁ dōtiṇṇi paāĩ aṇusariaṁ</l>
      </lg>
      <lg n="249">
        <l>dūrōṇaasirakamalāhĩ tāhĩ taha paṇamiūṇa pakkhittō</l>
        <l>calaṇakamalāṇa puraō suhāsaṇatthassa sē agdhō</l>
      </lg>
      <lg n="250">
        <l>ēvamahaṁ pi ṇarāhiva vāāsammāṇajaṇiapariōsō</l>
        <l>uvaviṭṭhō dūrāsaṇṇamaṇaharē maṇisilāvaṭṭē</l>
      </lg>
      <lg n="251">
        <l>ṇivvaṇṇiūṇa dōṇṇi vi ṇaravaï paricintiamhi hiaēṇa</l>
        <l>sa kaatthō ṇaaṇasahassapēcchirō ēttha suraṇāhō</l>
      </lg>
      <lg n="252">
        <l>aṇimisaṇaaṇālōō suralōō sahaï sampaï imāṇa</l>
        <l>ṇivvigdhadaṁsaṇaṁ pāviūṇa jakkhēsidhūāṇa</l>
      </lg>
      <lg n="253">
        <l>sāraamiaṅkajōṇhāviāṇasarisēhĩ vakkalajuēhiṁ</l>
        <l>kittikamalāō ṇajjaï ēkkaṭhiāō vva dīsanti</l>
      </lg>
      <lg n="254">
        <l>takkālamanthaṇuttiṇṇasindhuphēṇōtthaā ṇirāharaṇā</l>
        <l>sā ēkka ccēa sirī ṇajjaï dōhāi ēttha</l>
      </lg>
      <lg n="255">
        <l>jaṁ ṇa pahuttaṁ sē avaavēhĩ vihiṇō viṇimmaantassa</l>
        <l>taṁ thaṇaṇihēṇa puñjīkaaṁ va bālāē lāaṇṇaṁ</l>
      </lg>
      <lg n="256">
        <l>aha ēvaṁ vimhaagaamaṇassa maha tēṇa tāō bhaṇiāō</l>
        <l>varatāvasīō muṇiṇā bhaṇāmi amhāṇa bhaṇiavvaṁ</l>
      </lg>
      <lg n="257">
        <l>ēsō guṇaraaṇamahāmahōahī saalasatthaviiatthō</l>
        <l>vijaāṇandō ṇāmaṁ varavippasuō suī suaō</l>
      </lg>
      <lg n="258">
        <l>ētthēkkadēsavasiō tumha pasāēṇa vaccaï pahāē</l>
        <l>hiaïcchiaṁ paēsaṁ ṇivvuahiaō imāhintō</l>
      </lg>
      <lg n="259">
        <l>bhaṇiaṁ ca tāhĩ bhaavaṁ sa ccia bhūmī suhēhĩ saccaviā</l>
        <l>ṇimisaṁ pi jattha ēē vasanti jē tumha paḍivaṇṇā</l>
      </lg>
      <lg n="260">
        <l>tō sō diṇṇāsīsō santuṭṭhō paḍivahaṁ gaō guraō</l>
        <l>viṇaēṇa tāṇa puraō ahaṁ pi suvisatthamāsīṇō</l>
      </lg>
      <lg n="261">
        <l>tō tāhĩ samaṁ bahusō jahōiaṁ pēsalaṁ paampantō</l>
        <l>tāva ṭṭhiō ṇarāhiva jāva tthaïriṁ gaō sūrō</l>
      </lg>
      <lg n="262">
        <l>kēttiamēttaṁ sañjhāavassa sēsaṁ ti daṁsaṇatthaṁ va</l>
        <l>ārūḍhā timiracara vva vāsatarusēharaṁ sihiṇō</l>
      </lg>
      <lg n="263">
        <l>bhaṇiaṁ mha mahāṇumaīē sāaraṁ bhaṭṭaütta ṇisuṇēsu</l>
        <l>ēsō samāhisamaō sampaï samuvaṭṭhiō amha</l>
      </lg>
      <lg n="264">
        <l>tā tumhēhi mahāmaï suvisatthaṁ kuvalaāvalīē samaṁ</l>
        <l>acchaha muhuttamēttaṁ dhammakahāsuhaviṇōēṇa</l>
      </lg>
      <lg n="265">
        <l>ēvaṁ bhaṇiūṇa gaā samāhibhavaṇōaraṁ mahāṇumaī</l>
        <l>savisēsasamappiahiaabhāvajhāṇaṭṭhiā tattha</l>
      </lg>
      <lg n="266">
        <l>aha sā maē ṇarāhiva viṇaōṇaavaaṇadāviamaṇēṇa</l>
        <l>parisaṇṭhiavēsambhaṁ sabbhāvaṁ pucchiā sumaī</l>
      </lg>
      <lg n="267">
        <l>bhaavaï viruddhamēvaṁvihaṁ mha sahasa tti tumha paccakkhaṁ</l>
        <l>guruaṇakaōvahāsaṁ bhaṇiuṁ pharusakkharaṁ vaaṇaṁ</l>
      </lg>
      <lg n="268">
        <l>taha vi hu tuvarēi paṇaṭṭhasumaraṇā lahuiāsaaṁ hiaaṁ</l>
        <l>tā jaï khēaṁ ṇa maṇammi hōi tā kahasu kiṁ ṇēaṁ</l>
      </lg>
      <lg n="269">
        <l>ēmvavihē vaavihavē ēmvavihāē vi rūasōhāē</l>
        <l>ēmvavihaṁ tavacaraṇaṁ ēmvavihō tavōvaṇō vāsō</l>
      </lg>
      <lg n="270">
        <l>tō taṁ sōūṇa mamāhi takkhaṇaṁ khuhialōaṇajalēṇa</l>
        <l>sippantathaṇaharucchaṅgavakkalaṁ tīē ullaviaṁ</l>
      </lg>
      <lg n="271">
        <l>bhāua kiṁ tuha imiṇā dussōavvēṇa sampaï suēṇa</l>
        <l>aṇahiakammāṇamhāṇa haakahāsaṁvihāṇēṇa</l>
      </lg>
      <lg n="271A">
        <l>bhaṇiūṇa tīē bhaṇiaṁ bhāua paḍhamammi daṁsaṇē ccēa</l>
        <l>tīranti ṇēa kassa vi sahasā kahiuṁ rahassāiṁ</l>
      </lg>
      <lg n="272">
        <l>ṇiasuhaduhaguṇadōsā taha a visēsēṇa ṇiaagujjhāiṁ</l>
        <l>amuṇiasīlasahāvē jaṇammi kiṁ kaha kahijjanti</l>
      </lg>
      <lg n="273">
        <l>taha vi jaï mahasi sōuṁ tā suvvaü atthi tiasasuhavāsō</l>
        <l>kulamahiharāṇa paḍhamō mēru tti tilōavikkhāō</l>
      </lg>
      <lg n="274">
        <l>kaṇaasilāaḍapakkhaliasandaṇuppāavimhalaṅgēhiṁ</l>
        <l>dukkhēhĩ jassa kīraï paāhiṇaṁ ravituraṅgēhiṁ</l>
      </lg>
      <lg n="275">
        <l>haravasaïsiṅgavilihaṇavasapasariakaṇaaraapisaṅgēhiṁ</l>
        <l>avihāviēkkamēkkaṁ ṇivasijjaï diggaïndēhiṁ</l>
      </lg>
      <lg n="276">
        <l>garulaṇahakulisaviuḍiakaṇaasilāvaṭṭasuhaṇisaṇṇēhiṁ</l>
        <l>paripijjaï jattha jahicchiāsavaṁ siddhamihuṇēhiṁ</l>
      </lg>
      <lg n="277">
        <l>chammuhasihaṇḍitaṇḍavamaṇōharujjāṇakaaṇivāsēhiṁ</l>
        <l>gijjaï māruamaamuiamāṇasaṁ kiṇṇaragaṇēhiṁ</l>
      </lg>
      <lg n="278">
        <l>ṇisuṇijjaï jattha viriñcihaṁsasaṁlāvasaddasaṁvaliā</l>
        <l>sattarisisāmaṇigdhōsamāsalā tumburālattī</l>
      </lg>
      <lg n="279">
        <l>suvisaṭṭapāriāaapasūamaarandamaüiapahammi</l>
        <l>turiaṁ piasaṅgamalālasāhĩ saï gammaï piāhiṁ</l>
      </lg>
      <lg n="280">
        <l>majjantērāvaṇadāṇagandhaluddhāgaālimuhalēhiṁ</l>
        <l>kañcaṇakamalēhĩ jahiṁ parihāvaṁ lahaï ṇavara sirī</l>
      </lg>
      <lg n="281">
        <l>tassiṁ pasaṇḍisēlē dāhiṇasāṇūsu riddhisampuṇṇā</l>
        <l>sulasā ṇāmēṇa purī surēsavasaīsamabbhahiā</l>
      </lg>
      <lg n="282">
        <l>tattha a vijāharēndō haṁsō ṇāmēṇa tiasavikkhāō</l>
        <l>tassa vi cittāṇugaā paümā ṇāmēṇa piajāā</l>
      </lg>
      <lg n="283">
        <l>uarubbhavāō tissā dōṇṇi sudhūāō daṁsaṇīāō</l>
        <l>ēkkāē vasantasirī saraasirī ṇāma bīāē</l>
      </lg>
      <lg n="284">
        <l>dōṇhaṁ pi tāṇa guruaṇasampattasuhōvaēsasuhiāṇa</l>
        <l>dēvārāhaṇakaaṇicchaāṇa diahā aïkkanti</l>
      </lg>
      <lg n="285">
        <l>ēvaṁ kēlāsamahīharammi gōrīharāṇa saï puraō</l>
        <l>vīṇāviṇṇāṇaguṇōvaladdhapasarāō vaccanti</l>
      </lg>
      <lg n="286">
        <l>aṇṇammi ṇisāviramē tāhĩ tahiṁ cēa bhāua gaāhiṁ</l>
        <l>diṭṭhō paṇaccamāṇō hērambō sarahasāvaavō</l>
      </lg>
      <lg n="287">
        <l>bhuaïndaphaṇāmaṇikiraṇajālavicchuriaviaḍavacchaalō</l>
        <l>gaṇḍaalapalōṭṭuddāmadāṇaluddhāliravamuhalō</l>
      </lg>
      <lg n="288">
        <l>visarisakaraṇavasukkhittathōrakarakaliaparasubīhacchō</l>
        <l>savaṇāvaaṁsasiasappaviḍḍarillāṇaṇāhōō</l>
      </lg>
      <lg n="289">
        <l>ṇavapāriāapallavapasūṇamaṇḍaliaviaḍakumbhaaḍō</l>
        <l>dasaṇēkkakōḍisampattapōkkarāmukkasuṅkārō</l>
      </lg>
      <lg n="290">
        <l>taḍḍaviakaṇṇapallavapacchāiadasadisāvahāhōō</l>
        <l>paabharapāsalliamahiharēkkadēsaṭṭhiagaṇōhō</l>
      </lg>
      <lg n="291">
        <l>tō taṁ savvāarasuhapaṇacciraṁ bhaavaaṁ gaṇāhivaïṁ</l>
        <l>uvahasiuṁ saraasirīē saṇiasaṇiaṁ samullaviaṁ</l>
      </lg>
      <lg n="292">
        <l>ua ammahē imāē virūasōhāē ṇaccaï gaṇēsō</l>
        <l>dēvā vi appasambhāvagavviā kēṇa vi guṇēṇa</l>
      </lg>
      <lg n="293">
        <l>tō tēṇa sōvahāsaṁ vaaṇaṁ uvalakkhiūṇa kuviēṇa</l>
        <l>saraasirīē adaaṁ diṇṇō sāvō gaṇēsēṇa</l>
      </lg>
      <lg n="294">
        <l>jaha vacca duvviṇīē ṇivasasu paccantamāṇusē lōē</l>
        <l>pāvēsu jōvvaṇummāatuṅgataruṇō phalaṁ pāvē</l>
      </lg>
      <lg n="295">
        <l>taṁ vajjavaḍaṇasavisēsadūsahaṁ gaamuhāhi sōūṇa</l>
        <l>duvvaaṇaṁ bhaavasavēvirāhĩ sō tāhĩ viṇṇattō</l>
      </lg>
      <lg n="296">
        <l>bhaavaṁ tilōapūia mā kuppasu pariaṇō khu ṇē tumha</l>
        <l>tā kira kuḍilēṇa viṇā ṇa virujjhaï guruaṇē hāsō</l>
      </lg>
      <lg n="297">
        <l>ṇētthamha bhāvadōsō uvahasaṇijjō tumaṁ ṇa lōassa</l>
        <l>kīsa muhā ṇiasaṅkappalahuabhāvaṁ samuvvahasi</l>
      </lg>
      <lg n="298">
        <l>kassa tumaṁ uvahāsō kō vā sō tihuaṇē vi jō tumha</l>
        <l>ahiaarō ahibhūsaṇa jēṇamhavihāō sāvēsi</l>
      </lg>
      <lg n="299">
        <l>jaha ṇamha bhāvadōsō īsiṁ pi surāsurēndaṇaacalaṇa</l>
        <l>taha hōjja sāṇuampō jammē jammē tumaṁ cēa</l>
      </lg>
      <lg n="300">
        <l>aha tāṇa dōsarahiaṁ hiaaṁ uvalakkhiūṇa takkālaṁ</l>
        <l>takkhaṇaṇiattarōsēṇa pabhaṇiaṁ vigghaṇāhēṇa</l>
      </lg>
      <lg n="301">
        <l>jaha vacca maccalōē vi taṁsi hiaïcchiāĩ sōkkhāiṁ</l>
        <l>pāvihasi māṇusāō saraasiri maha ppasāēṇaṁ</l>
      </lg>
      <lg n="302">
        <l>jaïā vijjāharasiddhajakkhagandhavvamāṇusāṇaṁ ca</l>
        <l>ēkkattō saṁvaliāṇa vaaṇakamalāĩ pēcchihasi</l>
      </lg>
      <lg n="303">
        <l>taïā vimukkasāvā puṇōvi vijjāharattaṇaṁ putti</l>
        <l>lahihisi ēvaṁ bhaṇiē addaṁsaṇamuvagaā bālā</l>
      </lg>
      <lg n="304">
        <l>iarā vi bhaavaā gaamuhēṇa bhaṇiā maacchi mā ruasu</l>
        <l>hiaïcchiaṁ varaṁ taṁ pi maha pasāēṇa pāvihisi</l>
      </lg>
      <lg n="305">
        <l>ēvaṁ sā laddhavarā vi kulaharaṁ ṇiasahōarīvirahē</l>
        <l>dukkhēhĩ sadukkhaṁ bhaṭṭaütta ruirī gaā bālā</l>
      </lg>
      <lg n="306">
        <l>dūrāō ccia daṭṭhūṇa sahiaṇaṁ guruaṇaṁ ca ruirīē</l>
        <l>siṭṭhaṁ māāpiuṇō ṇīsēsaṁ gaamuhullaviaṁ</l>
      </lg>
      <lg n="307">
        <l>taṁ taha sōūṇa vimukkabāhadhāraṁ supaḍiruantēṇa</l>
        <l>bhaṇiaṁ haṁsēṇa ahō ṇa tēṇa juttaṁ kaaṁ pahuṇā</l>
      </lg>
      <lg n="308">
        <l>jaṁ tīē bālabhāvāvisaṭṭabuddhīē muddhakumarīē</l>
        <l>uvari ṇihittō sāvō jāṇantēṇāvi gaṇavaïṇā</l>
      </lg>
      <lg n="309">
        <l>ahavā ṇa tassa dōsō ēaṁ sahasa tti dukaakammaphalaṁ</l>
        <l>pariṇamiaṁ saraasirīviōadukkhacchalēṇamha</l>
      </lg>
      <lg n="310">
        <l>ēvaṁ bhaṇiūṇa ciraṁ saccaviaṁ bāhamaïliakavōlaṁ</l>
        <l>vaaṇaṁ ghaṇaghaḍiamiaṅkabimbasarisaṁ sajāāē</l>
      </lg>
      <lg n="311">
        <l>bhaṇiaṁ ca piē kiṁ sōiēṇa imiṇā asōa ṇīēṇa</l>
        <l>jaṁ jaha bhaviavvaṁ hōi taṁ tahā dēvvajōēṇa</l>
      </lg>
      <lg n="312">
        <l>kintu ajuttaṁ kīraï taṁ cia amhēhĩ mūḍhahiaēMhiṁ</l>
        <l>aṇusīliaṁ phalaṁ tēṇa ajja ēvaṁvihaṁ pattaṁ</l>
      </lg>
      <lg n="313">
        <l>savvāu ccia kumarīō kulaharē jā ṇa hunti taruṇīō</l>
        <l>tāva ccia salahijjanti ṇa uṇa ṇavajōvvaṇārambhē</l>
      </lg>
      <lg n="314">
        <l>tā dēmi vasantasirī kassa va saccaviaguṇavisēsassa</l>
        <l>vāmāhi vi vāmaarō vaccaï jā ṇamha haadēvvō</l>
      </lg>
      <lg n="315">
        <l>ṇa uṇō dhūāē samaṁ cittakkhaṇaaṁ jaṇassa jialōē</l>
        <l>hiaïcchiō varō tihuaṇē vi dulahō kumārīṇaṁ</l>
      </lg>
      <lg n="316">
        <l>ēvaṁ bahusō parijampiūṇa savisēsavaḍḍhiavisāō</l>
        <l>gahiō sulasāhivaī varalambhōvāacintāē</l>
      </lg>
      <lg n="317">
        <l>tō taṁ visaṇṇavaaṇaṁ varalambhōvāavaḍḍhiavisāaṁ</l>
        <l>daṭṭhūṇa vasantasirīē cintiaṁ tāva ṇiahiaē</l>
      </lg>
      <lg n="318">
        <l>ō garuasiṇēhōsariasōkkhavasakāarēṇa hiaēṇa</l>
        <l>cintābharaṁ samuvvahaï majjha dōsēṇa jaṁ tāō</l>
      </lg>
      <lg n="319">
        <l>tā kiṁ imiṇā dusamīhiēṇa vīvāhamaṅgalēṇamha</l>
        <l>savvāĩ mi ēvavihāĩ hōnti suhiāṇa sōkkhāiṁ</l>
      </lg>
      <lg n="320">
        <l>kō hasaï kō va gāaï kō ṇaccaï kō savēi mēhuṇaaṁ</l>
        <l>saraasirīē viuttō virasō ēsō mha vīvāhō</l>
      </lg>
      <lg n="321">
        <l>taha vi hu appavasāō ṇa havanti kumāriāō alamahavā</l>
        <l>ṇiccintō tāō dē karēmi hērambavaaṇēṇa</l>
      </lg>
      <lg n="322">
        <l>jaṁ taṁ taïā bhaṇiaṁ dēvēṇa daāluṇā gaṇēsēṇa</l>
        <l>tassēsō sampaï varasamīhaṇōvaṭṭhiō kālō</l>
      </lg>
      <lg n="323">
        <l>tā kiṁ bahuēhĩ mi cintiēhĩ ṇalakūvarō varō hōu</l>
        <l>vittāhivassa taṇaō gaamuha maha tuha pasāēṇa</l>
      </lg>
      <lg n="324">
        <l>tō sō hērambavarappahāvapakkhittaviasiamuhassa</l>
        <l>haṁsassa dhaṇaataṇaō sahasa tti uvaṭṭhiō hiyaē</l>
      </lg>
      <lg n="325">
        <l>tō mittabandhupariaṇamaēṇa sā tēṇa tassa ṇiataṇaā</l>
        <l>ṇalakūvarassa diṇṇā samuaṁ vijjāharēndēṇaṁ</l>
      </lg>
      <lg n="326">
        <l>tēṇāvi tassa piuṇā sappariōsēṇa vittaṇāhēṇa</l>
        <l>paḍivajjiūṇa bahusō paḍicchiā kusumamāla vva</l>
      </lg>
      <lg n="327">
        <l>aṇṇammi diṇē bahuvihavimāṇamālāulambarasirīē</l>
        <l>aṇusappantō sahasā sulasaṁ ṇalakūvarō pattō</l>
      </lg>
      <lg n="328">
        <l>tattha surasiddhakiṇṇaravijjāharajakkharamaṇiṇivahēṇa</l>
        <l>pariāliō pagijjantamaṅgalō sumaï pariṇīō</l>
      </lg>
      <lg n="329">
        <l>aha ṇivvattavivāhō paḍivahagamaṇēkkavaṭṭiajavēṇa</l>
        <l>kalaravaraṇantakiṅkiṇimuhalavimāṇāṇa ṇivahēṇa</l>
      </lg>
      <lg n="330">
        <l>sampattō ṇiavasaïṁ tattha jahicchaṁ suhaṁ vasantassa</l>
        <l>ēsa tti mahāṇumaī ṇāmaṁ dhūā samuppaṇṇā</l>
      </lg>
      <lg n="331">
        <l>kiṁ bhaṇaï dhaṇaakulasambhavā vi ēvaṁvihē vi vaavihavē</l>
        <l>ṇiaāāraviruddhaṁ aṇuhavaï imaṁ mahādukkhaṁ</l>
      </lg>
      <lg n="332">
        <l>taṁ jāṇisi ccia tumaṁ savvāṇa vi duddhagandhiamuhīṇa</l>
        <l>jāanti jahicchāāramaṇaharā kulaharē diahā</l>
      </lg>
      <lg n="333">
        <l>jahasaṇṭhia jahaparibhamia ramia jacchanda jampia jahicchaṁ</l>
        <l>jaha taha savvattha salāhaṇijja bālattaṇa ṇamō tē</l>
      </lg>
      <lg n="334">
        <l>jēṇēsā vi jahicchaṁ kaṇaāalamaṇaharēsu dēsēsu</l>
        <l>sahiāaṇēṇa samaaṁ diahaṁ ṇa virajjaï ramantī</l>
      </lg>
      <lg n="335">
        <l>aṇṇammi ṇisāviramē bhaṇiāhamimīē piasahi aüvvō</l>
        <l>malaāaō vi amhāṇa tā tahiṁ kiṁ ṇa vaccamha</l>
      </lg>
      <lg n="336">
        <l>candaṇaarusiharārūḍhamāhavīvaralaāalandōlē</l>
        <l>siddhakumārīhi samaṁ ramiūṇa samāgamissāmō</l>
      </lg>
      <lg n="337">
        <l>bhaṇiaṁ ca maē piasahi imāu alaāurīsaāsāō</l>
        <l>aṇṇō vi kōvi bahuguṇamaṇōharō atthi uddēsō</l>
      </lg>
      <lg n="338">
        <l>taddiasāsaṇṇaparūḍhahiaavēsambhavaḍḍhiarasāē</l>
        <l>saggō ccia lahuō sahi bhaṇāmi ṇiajammabhūmīē</l>
      </lg>
      <lg n="339">
        <l>taha vi jaïmahasi gantuṁ jalaṇihijalabhariakandarāhōaṁ</l>
        <l>lavalilavaṅgēlālaavaṇagahaṇamaṇōharaṁ malaaṁ</l>
      </lg>
      <lg n="340">
        <l>tā jāṇa surēsadisāvahūē sūrō vi rāamuvvahaï</l>
        <l>tā vaccamha pahuppanti jēṇa savvāĩ ramiāiṁ</l>
      </lg>
      <lg n="341">
        <l>tō tōraviavimāṇāu takkhaṇaṁ ṇiyasahīyaṇēṇa samaṁ</l>
        <l>sañcaliāō ṇahaṅgaṇasamīravihuālaālīō</l>
      </lg>
      <lg n="342">
        <l>pattāō ṇiaapariṇāhabhariadakkhiṇadisāmuhāhōaṁ</l>
        <l>jalaṇihivēlāraaṇōvaārakaapariaraṁ malaaṁ</l>
      </lg>
      <lg n="343">
        <l>diṇaaraphuriaṇiambaṁ siharapahōlantabahalatamadhūmaṁ</l>
        <l>ḍahiūṇa jaaṁ puñjaïa saṇṭhiaṁ palaajalaṇaṁ va</l>
      </lg>
      <lg n="344">
        <l>candaṇakappūralavaṅgasaṅgasisirēhĩ ṇijjharajalēhiṁ</l>
        <l>vaḍavāṇalapajjaliassa jalahiṇō kuṇaï sēaṁ va</l>
      </lg>
      <lg n="345">
        <l>gurusiharāvaḍaṇavisaṭṭhaṇijjharappavahasīaracchāō</l>
        <l>sahaï silāalasaṅghāaghōlirō  tāraāṇiarō</l>
      </lg>
      <lg n="346">
        <l>antōramantasurasiddhamihuṇamahulēsu jattha ṇa visanti</l>
        <l>pattalalaāharēsuṁ lajjāanti vva ravikiraṇā</l>
      </lg>
      <lg n="347">
        <l>sēvijjanti viambhiaṇiaḍāavabhaabhuaṅgamāmukkā</l>
        <l>āsaṇṇadiṇaharōhaṁsapāavā siddhamihuṇēhiṁ</l>
      </lg>
      <p>avi a.</p>
      <lg n="348">
        <l>suravahukaḍḍhiahiakusumamukkapalahūsasantakappalaaṁ</l>
        <l>candaṇaviḍavandōlaṇasuhasīalapasariasamīraṁ</l>
      </lg>
      <lg n="349">
        <l>maragaakaḍaaviṇiggaajaraḍhattaṇaṇivvaḍantataṇaṇivahaṁ</l>
        <l>phalihasilāalapasariaphaṁsamuṇijjantaṇaïsōttaṁ</l>
      </lg>
      <lg n="350">
        <l>jalaharajalavicchōliasuhiasuhāsīṇamuṇiaṇasamūhaṁ</l>
        <l>siharantariaṇahaṅgaṇapacchāiadasadisāhōaṁ</l>
      </lg>
      <lg n="351">
        <l>ia vivihamaṇaharujjāṇakaṇaïbhavaṇāliraïapērantaṁ</l>
        <l>surasiddhasuhaṇivāsaṁ accantamaṇōharaṁ malaaṁ</l>
      </lg>
      <lg n="352">
        <l>aha tassa mahāgiriṇō ṇiambabhāēkkadēsakaasōhaṁ</l>
        <l>bahuvihatarukusumāmōavāsiāsaṁ varujjāṇaṁ</l>
      </lg>
      <lg n="353">
        <l>supasatthavivihavihagaülarāvasaṁvaliabhamararavamuhalaṁ</l>
        <l>muhalālimuhavisaṭṭantakusumavasasurahigandhavahaṁ</l>
      </lg>
      <lg n="354">
        <l>gandhavahaparimalāliddhapūgasandōhamandavaïvēḍhaṁ</l>
        <l>vaïvēḍhāsaṇṇaṇavambalumbilambantakaïṇivahaṁ</l>
      </lg>
      <lg n="355">
        <l>kaïṇivahavihaṇḍiapaüraphalarasāsārasittatarumūlaṁ</l>
        <l>tarumūlapaïṭṭhiapupphalāiparipūiāṇaṅgaṁ</l>
      </lg>
      <lg n="356">
        <l>ia vivihavēllivēllahalapallavantariataraṇikaraṇiaraṁ</l>
        <l>raïvammahavāsaharaṁ va maṇaharaṁ mahiharujjāṇaṁ</l>
      </lg>
      <lg n="357">
        <l>tassa vi majjhuddēsē vicittamaṇikuṭṭimaṅgaṇaṁ bhavaṇaṁ</l>
        <l>jaṁ pēcchiūṇa dēvā vi ṇiagharāṇaṁ virajjanti</l>
      </lg>
      <lg n="358">
        <l>tassa bhavaṇassa puraō maṇaharamaṇikuṭṭimē suhāsīṇā</l>
        <l>ujjāṇavaṇasirī viva ēkka ccia bāliā diṭṭhā</l>
      </lg>
      <lg n="359">
        <l>vīṇāviṇōavasavaliakandharuddhacchipēcchirīē tahiṁ</l>
        <l>saccaviaṁ mha vimāṇaṁ ṇahamaggapariṭṭhiaṁ tīē</l>
      </lg>
      <lg n="360">
        <l>bhaṇiaṁ ca ṇibaddhañjalipaṇāmapaḍivaṇṇahiaasabbhāvaṁ</l>
        <l>abbhuṭṭhāṇamavimhariaviṇaamahurakkharaṁ vaaṇaṁ</l>
      </lg>
      <lg n="361">
        <l>avaaraha bhaavaīō ṇiapaakamalōvaārakaasōhaṁ</l>
        <l>pēcchaha ēaṁ ujjāṇabhavaṇaaṁ ṇandaṇavaṇaṁ va</l>
      </lg>
      <lg n="362">
        <l>tō tīē vaaṇapariōsavasaviambhantabhāvavēsambhaṁ</l>
        <l>hiaaṁ cia avaariaṁ pacchā saṇiaṁ vimāṇaṁ mha</l>
      </lg>
      <lg n="363">
        <l>aha tattha suhāsaṇakaapariggahaṁ bhaṭṭaütta amhēhiṁ</l>
        <l>sā pucchiā juāṇī sundari sāhēha kā taṁ si</l>
      </lg>
      <lg n="364">
        <l>kassēsō vivihavicittapattavicchittipalahuō hatthō</l>
        <l>kassa va imāu varavallaīō susarāu dīsanti</l>
      </lg>
      <lg n="365">
        <l>kassa va ṇīsēsakalākalāvasaṁsūaāĩ ēāiṁ</l>
        <l>vattaṇaphalaāĩ vicittavattaṇāvaṭṭalihiāiṁ</l>
      </lg>
      <lg n="366">
        <l>kassa va imāĩ dariāridappadalaṇōiāĩ dīsanti</l>
        <l>vivihāuhāĩ sundari candaṇacaccikkaraïāiṁ</l>
      </lg>
      <lg n="367">
        <l>kassa va ēsō dīsaï sarajantē suaṇu pōtthaaṇihāō</l>
        <l>kassēaṁ sāhasu vissaammavāsaṁ va varabhavaṇaṁ</l>
      </lg>
      <lg n="368">
        <l>taṁ taha sōūṇa mamāhi tīē bhāua puṇō samullaviaṁ</l>
        <l>bhaavaï suṇēha sīsaï jaï tuha kōūhalaṁ ēaṁ</l>
      </lg>
      <lg n="369">
        <l>ētthatthi malaamahiharasiharōvari suppabaddhapāārā</l>
        <l>bahuvihatarukusumāmōavāsiāsēsapērantā</l>
      </lg>
      <lg n="370">
        <l>siddhaṅgaṇāṇaṇamburuhasirivilāsōvasōhiaṇivēsā</l>
        <l>amarajaṇalōhaṇijjā mahāpurī kēralā ṇāma</l>
      </lg>
      <lg n="371">
        <l>tattha surāhivaī viva siddhāhivaī tilōavikkhāō</l>
        <l>malaāṇilāhihāṇō mēru vva alaṅghiatthāmō</l>
      </lg>
      <lg n="372">
        <l>tassa vi cittāṇugaā kamalā ṇāmēṇa paḍhamapiajāā</l>
        <l>tissā ēkkō ccia māhavāṇilō ṇāma piataṇaō</l>
      </lg>
      <lg n="373">
        <l>tassēaṁ ujjāṇaṁ vijjābhavaṇaṁ viṇimmiaṁ pahuṇā</l>
        <l>malaāṇilēṇa piasuasiṇēhasambaddhahiaēṇa</l>
      </lg>
      <lg n="374">
        <l>ahamēttha tassa ujjāṇavāliā māhavīlaā ṇāma</l>
        <l>ā jammamēkkapaṁsūpakīliā ṇavara tēṇa samaṁ</l>
      </lg>
      <lg n="375">
        <l>ēvaṁ sōūṇa maē bhaṇiā sā bhaṭṭaütta dhaṇṇāsi</l>
        <l>jissā malaaṇivāsammi ērisī sāmisampattī</l>
      </lg>
      <lg n="376">
        <l>bhaṇiaṁ puṇō vi māhavilaāē bhaavaï tumaṁ pi sāsāhēha</l>
        <l>kē tumhētthamhāṇaṁ sahalīkaajīalōāō</l>
      </lg>
      <lg n="377">
        <l>siṭṭhaṁ ca maē tissā sundari ēvaṁvihāu amhē vi</l>
        <l>andōlaṇasuhakōūhalēṇa malaaṁ pavaṇṇāō</l>
      </lg>
      <lg n="378">
        <l>tō tīē sarahasupphullaṇaaṇavaaṇāē amha ullaviaṁ</l>
        <l>ēsō sō dōlaharō ramaha jahicchāē tā ēṇhiṁ</l>
      </lg>
      <lg n="379">
        <l>tāva mahāṇumaīē sahasā bhaṇiāō ṇiavaaṁsīō</l>
        <l>andōlaha tā tumhēttha hōi jēṇamha parivāḍī</l>
      </lg>
      <lg n="380">
        <l>tō paḍhamaarandōlaṇadōhalaāluṅkhiēkkabhāvāhiṁ</l>
        <l>pariālijjaï chaṇavammahō vva bālāhĩ dōlaharō</l>
      </lg>
      <lg n="381">
        <l>kīē vi paḍhamasaṅgamamaṇōrahukkaṇṭhiāē va piāē</l>
        <l>akkammaï pēmmaparavvasāē daïō vva dōlaharō</l>
      </lg>
      <lg n="382">
        <l>sō tīē suraarasalālasāē majjāviūṇa taha ramiō</l>
        <l>jaha aṇṇāṇa vi bahusō visēsaramiavvaō jāō</l>
      </lg>
      <lg n="383">
        <l>ia vārōsārandōlirīhĩ bhaṇiyaṁ cirēṇa amhaṁ pi</l>
        <l>ramiaṁ ēttha jahicchaṁ sampaï dē ramaha tumhē vi</l>
      </lg>
      <lg n="384">
        <l>tā amhēhĩ vi bhāua tattha jahicchāē kīliūṇa ciraṁ</l>
        <l>āsīṇāō tahiṁ cia puṇō vi maṇikuṭṭimucchaṅgē</l>
      </lg>
      <lg n="385">
        <l>jā ira muhuttamēttaṁ vīsamiuṁ paḍivahaṁ pavajjāmō</l>
        <l>tō sō siddhakumārō tattō ccia āgaō sahasā</l>
      </lg>
      <lg n="386">
        <l>tō savvāhĩ mi savvāarēṇa ēsō tti sō bhaṇantīhiṁ</l>
        <l>saccaviō jakkhakumāriāhĩ kōūhalēṇa ciraṁ</l>
      </lg>
      <lg n="387">
        <l>tō paḍhamaparōkkhaṇurāirīhĩ bālāhĩ saccavijjantō</l>
        <l>allīṇō maha māhavilaāē samaaṁ samīvammi</l>
      </lg>
      <lg n="388">
        <l>tō dūrakaapaṇāmō bhāua bhaṇiō maē vi sō tattha</l>
        <l>hōhi jahicchiakāmō jiasu ciraṁ bandhavēhĩ samaṁ</l>
      </lg>
      <lg n="389">
        <l>bhaṇiaṁ ca tēṇa bhaavaï jaṁ mahasi tumaṁ mha kiṁ pi taṁ hōu</l>
        <l>ṇūṇaṁ savvāĩ mi maṅgalāĩ ajja mha jāāiṁ</l>
      </lg>
      <lg n="390">
        <l>ajjē ajja kaatthā ēsā tiasēsarassa vi dulaṅghā</l>
        <l>jō tumha calaṇakamalōvaārarāaṅkiā bhūmī</l>
      </lg>
      <lg n="391">
        <l>ēvaṁ tēṇa bhaṇantēṇa tattha valiacchiṇā muhaṁ diṭṭhaṁ</l>
        <l>sahasa tti mahāṇumaīē sāhilāsacchivicchōhaṁ</l>
      </lg>
      <lg n="392">
        <l>vavaēsavivattantēkkaṇēttapērantapēcchiavvēhiṁ</l>
        <l>puṇaruttaṁ tēṇa sakōuēṇa diṭṭhā mahāṇumaī</l>
      </lg>
      <lg n="393">
        <l>taṁ ca savilāsakōmalaghaḍantapaḍilakkhalōaṇaṁ diṭṭhaṁ</l>
        <l>daṭṭhūṇa mahāṇumaīē rūvasōhā samārūḍhā</l>
      </lg>
      <lg n="394">
        <l>tā phuriavilāsaṁ sundaraṁ pi savisēsasundaraṁ jāaṁ</l>
        <l>kisalaapasāhiāē sakusumamaṅgaṁ laāē vva</l>
      </lg>
      <lg n="395">
        <l>āṇandabāhaparipūriāĩ jāāĩ takkhaṇaṁ cēa</l>
        <l>avasāasalilasittāĩ kuvalaāiṁ va ṇaaṇāiṁ</l>
      </lg>
      <lg n="396">
        <l>pasaraï visaṭṭapamhantarālapariluliatāraāhōā</l>
        <l>hiaāhilāsasuhatarulaa vva parikōmalā diṭṭhī</l>
      </lg>
      <lg n="397">
        <l>puṇaruttamummuhā hōnti sajjhasūsāsapāviavisēsā</l>
        <l>thaṇaā lajjōṇaavaaṇakamalaüṇṇāmaṇatthaṁ va</l>
      </lg>
      <lg n="398">
        <l>ṇiaāvēapaṇōllaṇavisamasamuvvēllamāṇapāuraṇā</l>
        <l>paaḍanti daṁsaṇatthaṁ va thaṇajuaṁ saralaṇīsāsā</l>
      </lg>
      <lg n="399">
        <l>aṅgaṁ paviambhiapulaajālasaṅgalaṇamāsalaṁ sahaï</l>
        <l>antōsavvaṅgavisantadaïadiṇṇuṇṇaïguṇaṁ va</l>
      </lg>
      <lg n="400">
        <l>sēakaṇōhō rēhaï bhaṅgurativalītaraṅgariṅgantō</l>
        <l>lāaṇṇasalilaṇibbharathaṇaalasāṇaṁ va ṇīsandō</l>
      </lg>
      <lg n="401">
        <l>parisaraparisaṇṭhiasahisamūhalajjāṇirōhaṇitthāmā</l>
        <l>taṁsavaliā kilammaï vammahapaḍipēlliā diṭṭhī</l>
      </lg>
      <lg n="402">
        <l>paḍilakkhabhaggapasaraṁ tassa vi ṇimisantaraṁ juāṇassa</l>
        <l>paḍirakkhiahiaāvēalāhavaṁ ghaḍaï ṇaaṇajuaṁ</l>
      </lg>
      <lg n="403">
        <l>tō sō imīē muhaandacandimāsārasalilasippantō</l>
        <l>savvaṅgaṁ rōmañcacchalēṇa ṇēhō vva aṅkuriō</l>
      </lg>
      <lg n="404">
        <l>tā dōṇhaṁ pi parōpparamaṇarakkhaṇadhīrasaṇṇiruddhāiṁ</l>
        <l>asamattālōaṇadōhalāĩ tammanti ṇaaṇāiṁ</l>
      </lg>
      <lg n="405">
        <l>dōṇhaṁ pi paḍhamadaṁsaṇavasapasariasarasakōmalavilāsaṁ</l>
        <l>dōlāyamāṇasaṅgamamaṇōrahaṁ vēvaē hiaaṁ</l>
      </lg>
      <lg n="406">
        <l>ia ēva maē uvalakkhiūṇa bhaṇiā halā mahāṇumaī</l>
        <l>pariṇamaï diṇaṁ gamaṇammi suaṇu kiṁ kīraï vilambō</l>
      </lg>
      <lg n="407">
        <l>ēvaṁ bhaṇiūṇa vicintiamhi aṇṇōṇṇasāṇurāāṇa</l>
        <l>kajjujjuāṇa hiaē aṇṇaṁ pāsaṭṭhiāṇamha</l>
      </lg>
      <lg n="408">
        <l>aha sō maē vi bhaṇiō kumāra ēsōmha pariṇaō diasō</l>
        <l>kō lahaï tumha daṁsaṇasuhassa amaassa va pamāṇaṁ</l>
      </lg>
      <lg n="409">
        <l>dhaṇṇā tē jāṇa tumaṁ ahaṇisi paccakkhadaṁsaṇō si saā</l>
        <l>amhaṁ pi ihāgamaṇēṇa ajja sahalō imō jammō</l>
      </lg>
      <lg n="410">
        <l>tā ēkkamēkka tumhamha vasaïgamaṇāgamēṇa ēttāhē</l>
        <l>aṇusīliō pavaḍḍhaï ṇēhō jaha taha karēavvō</l>
      </lg>
      <lg n="411">
        <l>ētthamha mahādiṭṭhīvisēhĩ ṇāēhĩ vōmaārīhiṁ</l>
        <l>dūsañcārō maggō hōhī atthaṅgaē sūrē</l>
      </lg>
      <lg n="412">
        <l>tēṇa bhayaṁ maha hiaē pariṇamiō vāsarō visajjēha</l>
        <l>diasassa kō vi kālō kumāra ṇē sammarējjāsu</l>
      </lg>
      <lg n="413">
        <l>bhaṇiaṁ ca tēṇa bhaavaï tumhēhi samaṁ asaṅkiālāvō</l>
        <l>puṇṇamaïāṇa kāṇa vi jāaï iha jīalōammi</l>
      </lg>
      <lg n="414">
        <l>tā alamavarēṇa paampiēṇa ēaṁ mha jaṁ taē siṭṭhaṁ</l>
        <l>tā sōhaṇaṁ kaaṁ visaharāṇa mā bhāha ēttāhē</l>
      </lg>
      <lg n="415">
        <l>ēsō khu purā bhaavaï dēvāṇa vi dukkhasañcarō malaō</l>
        <l>āsi mahāvisaṇāōvaruddhacandaṇavaṇāhōō</l>
      </lg>
      <lg n="416">
        <l>dupparihōjjāĩ vihāviūṇa tāēṇa siddhalōassa</l>
        <l>candaṇavaṇāĩ ahilaṅghiāĩ ārāhiō garulō</l>
      </lg>
      <lg n="417">
        <l>tēṇēsō maha piuṇō diṇṇō ṇāāri ṇāma aṅguliō</l>
        <l>gēṇhaha pahavanti ṇa jēṇa tumha tē visaharā gaaṇē</l>
      </lg>
      <lg n="418">
        <l>acchantu tāva tē vōmaāriṇō jē rasāalē ṇāā</l>
        <l>tāṇa vi visaṁ paṇāsaï daṁsaṇavahasaṇṭhiō ēsō</l>
      </lg>
      <lg n="419">
        <l>bhaṇiaṁ ca maē ōppaha kumāra ēsō imīē kumarīē</l>
        <l>hatthāhatthuvaṇīō ṇīsēsavisāvahō hōi</l>
      </lg>
      <lg n="420">
        <l>ēvaṁ sōūṇa salajjavaaṇasaṅgaliasēasalilēṇa</l>
        <l>uvalakkhāsaṅkaṇiruddhabhāvaṇihuaṁ maṇē hasiaṁ</l>
      </lg>
      <lg n="421">
        <l>tō hatthaphaṁsasuhalālasēṇa appā samappamāṇēṇa</l>
        <l>vāmēṇa dāhiṇaṁ pīḍiūṇa hatthēṇa sē hatthaṁ</l>
      </lg>
      <lg n="422">
        <l>ṇimiō kaṇiṭṭhajēṭṭhaṅgulīē suirēṇa tēṇa aṅguliō</l>
        <l>taha jaha amhēhĩ mi ēkkamēkkaṇihuaṁ maṇē hasiaṁ</l>
      </lg>
      <lg n="423">
        <l>tō tassa miaṅkassa va karaphaṁsasamuggaēṇa sēēṇa</l>
        <l>sasimaṇighaḍiā vāullia vva vārīmaī jāā</l>
      </lg>
      <lg n="424">
        <l>tō takkhaṇavivihavilāsasōhasupasāhiaṁ sarīraṁ sē</l>
        <l>amayamaaṁ piva ghaḍiaṁ viambhamāṇēṇa maaṇēṇa</l>
      </lg>
      <lg n="425">
        <l>tō sajjhasavasaparivēvirīē avalambiūṇa kaṇṭhammi</l>
        <l>sā māhavīlaā bhaṭṭaütta bhaṇiā imīē tahiṁ</l>
      </lg>
      <lg n="426">
        <l>kiṁ bhaṇimō sahi savvōvaāraṇibbāhiraṁ mha taïm̐ samaaṁ</l>
        <l>hiaaṁ tahā vi bhaṇṇasi ēkkasi maṁ saccavijjāsu</l>
      </lg>
      <lg n="427">
        <l>aha sāarēhĩ bahusō siṇēhamaïēhĩ sōvaārēhiṁ</l>
        <l>vaaṇēhĩ mahāṇumaīē ṇatthi taṁ jaṁ ṇa sā bhaṇiā</l>
      </lg>
      <lg n="428">
        <l>bhaṇiaṁ ca tīē sāmiṇi mā ēvaṁ bhaṇasu maha maṇō cēa</l>
        <l>tuha calaṇakamaladaṁsaṇasamūsuō kīsa garuēsi</l>
      </lg>
      <lg n="429">
        <l>ia ēvaṁ bhaṇirīē laggaï kaṇṭhammi daḍhaaraṁ jā sē</l>
        <l>tā sō siddhakumārō maṇṇaï āliṅgiō tti ahaṁ</l>
      </lg>
      <lg n="430">
        <l>tō alaāgamaṇasuhaṅkarēhĩ vaaṇēhĩ tōsiāē tahiṁ</l>
        <l>diṇṇō imīē tissā bhāua thūlāmalō hārō</l>
      </lg>
      <lg n="431">
        <l>ēvaṁ taṁ tattha visajjiūṇa māhavilaaṁ samuccaliā</l>
        <l>ṇiaavimāṇāhuttaṁ savvēṇa vi pariaṇēṇa samaṁ</l>
      </lg>
      <lg n="432">
        <l>sahiaṇatōraviāē vi ṇa calaï samaaṁ pahāviā tattō</l>
        <l>aṇiattantaṁ cittaṁ paḍivālaï aṇugaā diṭṭhī</l>
      </lg>
      <lg n="433">
        <l>mā gammaü tti uaārakamalasaṅkāmilantamuhalēhiṁ</l>
        <l>calaṇālaggēhĩ khaṇaṁ ṇirumbhamāṇa vva bhamarēhiṁ</l>
      </lg>
      <lg n="434">
        <l>alliaï jā vimāṇaṁ ahaṁ pi sē taṁ taha ccia kumāraṁ</l>
        <l>āucchiūṇa suiraṁ sahasa tti vimāṇamārūḍhā</l>
      </lg>
      <lg n="435">
        <l>hiaāṇuvālaṇādhāviēhĩ ṇaaṇēhĩ taddisāhuttaṁ</l>
        <l>alaaṁ uppuṭṭhamuhīō kaha vi amhēhi pattāō</l>
      </lg>
      <lg n="436">
        <l>tāva a viaḍaṇahaṅgaṇagamaṇavasāāsavialiaṁsubharō</l>
        <l>ṇitthāmō avaramahīharēndasiharaṁ gaō sūrō</l>
      </lg>
      <lg n="437">
        <l>āmukkagaaṇamaggō jaṇassa diṭṭhīē laṅghiō sūrō</l>
        <l>siḍhiliaṇiasaṇṭhāṇā garuā vi parāhavamuēnti</l>
      </lg>
      <lg n="438">
        <l>atthāantō vi hu atthasihariṇā dhāriō sirēṇa ravī</l>
        <l>sūrō vi pacchimāē dasāē jaṇavallahō hōi</l>
      </lg>
      <lg n="439">
        <l>uvvahaï atthasēlō parisaraparisēsapalahuamaūhaṁ</l>
        <l>paripiṅgakēsaraḍḍhaṁ kañcaṇakamalaṁ va ravibimbaṁ</l>
      </lg>
      <lg n="440">
        <l>daṁsaṇajōggaṁ pi rahaṅgamihuṇaduvvisahadaṁsaṇaṁ jāaṁ</l>
        <l>bimbaṁ viaḍaṇahāsōakusumaguñchāruṇaṁ raviṇō</l>
      </lg>
      <lg n="441">
        <l>ṇavari a kamēṇa jalaṇihivēlājalaviluliō samōsaraï</l>
        <l>taḍapūiaruddajavāpasūapuñjō vva divasaarō</l>
      </lg>
      <lg n="442">
        <l>raviṇivaḍaṇavihaḍiajalahisalilapāaḍiaraaṇakanti vva</l>
        <l>saṅgalaṇamāsalā ṇahaalammi sañjhā samullasiā</l>
      </lg>
      <lg n="443">
        <l>kālapariṇāmasiḍhilassa sahaï ṇahataruphalassa diṇavaïṇō</l>
        <l>atthaïrisilāvaḍaṇucchalantarasasacchahā sañjhā</l>
      </lg>
      <lg n="444">
        <l>jāaṁ paviralatimirāṇuviddhasañjhāpahāparikkhittaṁ</l>
        <l>maabhiṇṇasāmalīgaṇḍavāsakasaṇāruṇaṁ gaaṇaṁ</l>
      </lg>
      <lg n="445">
        <l>ōhuttagaruadivasaarabimbabharakaḍḍhiā iva milanti</l>
        <l>gōrēṇusaṁvalijjantatimirakalusā disāhōā</l>
      </lg>
      <lg n="446">
        <l>muhaghaḍiaviaḍaravikaṇaapiṇḍabhārōṇaaggabhāēṇa</l>
        <l>kasaṇatulādaṇḍēṇa va tamēṇa gaaṇē samullasiaṁ</l>
      </lg>
      <lg n="447">
        <l>jāmiṇivaaṇaṁ vasuāathōaparikasaṇakuṅkumacchāaṁ</l>
        <l>sañjhāvasēsasaṁvaliaviralatimirappahaṁ sahaï</l>
      </lg>
      <lg n="448">
        <l>ravikaṇṇiammi viaḍē maülāantammi divasasaavattē</l>
        <l>uḍḍīṇabhamaraṇiarō vva pasariō timirasaṅghāō</l>
      </lg>
      <lg n="449">
        <l>vēḍhijjaï ṇiaḍōsahiviḍavē vva ravimmi kālapariṇamiē</l>
        <l>ṇahacandaṇarukkhō kasaṇavisaharēṇaṁ piva tamēṇa</l>
      </lg>
      <lg n="450">
        <l>sūrāavakamalavaṇammi maüliē phuriatāraākumuaṁ</l>
        <l>daradiṭṭhatimirasalilaṁ jāaṁ sarasaṇṇihaṁ gaaṇaṁ</l>
      </lg>
      <lg n="451">
        <l>raviṇivaḍaṇavihaḍiajalahisalilamagguggaēṇa ṇīsēsaṁ</l>
        <l>vaḍavāṇaladhūmēṇa va tamēṇa pacchāiaṁ gaaṇaṁ</l>
      </lg>
      <lg n="452">
        <l>tō sajalajalaharāhĩ va viṇimmiō aliulāhĩ uppaṇṇō</l>
        <l>kalaaṇṭhikaṇṭhakasaṇō pavaṭṭiō timirasaṅghāō</l>
      </lg>
      <lg n="453">
        <l>tamamaamiva gaaṇaalaṁ añjaṇaṇimmajjiāō va disāō</l>
        <l>kōsiaruāṇumēaṁ jāaṁ vaṇarāitarugahaṇaṁ</l>
      </lg>
      <lg n="454">
        <l>aha dīsiuṁ paattā sēlantariassa raaṇiṇāhassa</l>
        <l>paḍhamullasantapariviaḍadhavalarahadhaavaḍacchāā</l>
      </lg>
      <lg n="455">
        <l>dīsaï pērantē tamabharassa paritaliṇasasaharālōō</l>
        <l>saaṇaṭṭhiamahumaharuddhasēsaduddhōvahijalaṁ va</l>
      </lg>
      <lg n="456">
        <l>ummuhaphurantapaviralasasikiraṇālihaṇakabburō sahaï</l>
        <l>tamaṇivahō taṁsōsariaṇijjharō viñjhasēlō vva</l>
      </lg>
      <lg n="457">
        <l>tō jāā uaantariasasaharāruṇamaūhavicchuriā</l>
        <l>kuviāhisāriāambadiṭṭhibhiṇṇa vva puvvadisā</l>
      </lg>
      <lg n="458">
        <l>ētthantarammi ēsā ṇīsēsaṁ sahiaṇaṁ visajjēuṁ</l>
        <l>vāsaharamuvagaā maaṇabāṇapaharāurāvayavā</l>
      </lg>
      <lg n="459">
        <l>tāva ahaṁ pi cirāgamaṇasaṅkaparivēvirēṇa hiaēṇa</l>
        <l>ambāē vasantasirīē pāamūlaṁ samallīṇā</l>
      </lg>
      <lg n="460">
        <l>bhaṇiā a putti kiṁ tumha ajja ṇiamandiraṁ pi viriaṁ</l>
        <l>tō kahasu kattha ramiaṁ kiṁ vā bhamiaṁ ciraṁ jēṇa</l>
      </lg>
      <lg n="461">
        <l>siṭṭhaṁ ca maē ambamhi ajja malaāalammi ramiāō</l>
        <l>candaṇatarusiharārūḍhamāhavīkaṇaïḍōlaharē</l>
      </lg>
      <lg n="462">
        <l>jaṁ tumha pāamūlaṁ ēṇhiṁ ṇa samāgaā mahāṇumaī</l>
        <l>taṁ suirandōlaṇakhēasaṅgasuḍhiāĩ aṅgāiṁ</l>
      </lg>
      <lg n="463">
        <l>ēvaṁ sōūṇa ahaṁ ambāē visajjiā tahiṁ cēa</l>
        <l>ṇavara ṇa diṭṭhā ēsā tattha maē vāsabhavaṇammi</l>
      </lg>
      <lg n="464">
        <l>paricintiamhi avvō kattō sā maaṇabāṇataviaṅgī</l>
        <l>acchaï viṇā vi amhēhĩ jāṇiaṁ ahava kiṁ aṇṇaṁ</l>
      </lg>
      <lg n="465">
        <l>jaha ēvaṁ vivasasarīracalaṇavalivisamabhaṅguraṁ saaṇaṁ</l>
        <l>ēvaṁ ca ēttha kusumōvaāramaliaṁ kudēsaalaṁ</l>
      </lg>
      <lg n="466">
        <l>taha saaṇāō bhūmī bhūmīō puṇō vi saṅgaā saaṇaṁ</l>
        <l>saaṇāhi vi candamaūhasīalaṁ bhavaṇamārūḍhā</l>
      </lg>
      <lg n="467">
        <l>paricintiūṇa ēaṁ siṇēhavasakāarēṇa hiaēṇa</l>
        <l>bahusō paribhāvantī maṇibhavaṇamahaṁ samārūḍhā</l>
      </lg>
      <lg n="468">
        <l>tāvaa uaadharāharasiharaṭṭhiasasimaūhabhijjantō</l>
        <l>païsaraï guhāvivarantarēsu sō timirasaṅghāō</l>
      </lg>
      <lg n="469">
        <l>ṇimmalatārākusumōvasōhiaṁ uaasēlasiharāhiṁ</l>
        <l>pasariamaūhavakkhō sasihaṁsō ṇahasaraṁ visaï</l>
      </lg>
      <lg n="470">
        <l>dīhamuṇālēhĩ va pasariēhĩ kiraṇēhĩ piaï hariṇaṅkō</l>
        <l>bhuaṇantarālasaramajjhasaṇṭhiaṁ tamajaluppīlaṁ</l>
      </lg>
      <lg n="471">
        <l>piavirahē jalaṇāanti sasiarā ia kahēi amhāṇaṁ</l>
        <l>gharadīhiāē saṅkuiakamalamuhamaṇḍalā ṇaliṇī</l>
      </lg>
      <lg n="472">
        <l>paviraladaṁsaṇasīlēṇa hōi pēmmaṁ sudūsahaṁ imiṇā</l>
        <l>ia kaliūṇa va ṇaliṇī sasisaṅgaparammuhī jāā</l>
      </lg>
      <lg n="473">
        <l>taṁ vammahabāṇaṇisāṇavaṭṭaaṁ sasaharaṁ ṇiēūṇa</l>
        <l>paricintiamhi hiaē visavisamō virahiṇīṇa imō</l>
      </lg>
      <lg n="474">
        <l>tō tattha maē ēsā duvvisahāṇaṅgabāṇataviaṅgī</l>
        <l>phalihamaṇikuṭṭimucchaṅgasaṅgaā jhatti saccaviā</l>
      </lg>
      <lg n="475">
        <l>uvasappiūṇa pāsaṁ hatthēhĩ paravvasāĩ aṅgāiṁ</l>
        <l>parimāsiūṇa bhaṇiā piasahi kīsērisō tāō</l>
      </lg>
      <lg n="476">
        <l>kīsa tumaṁ sahi ēaṁ sējjāharaaṁ tahiṁ pamōttūṇa</l>
        <l>iha phalihasilāmaṇikuṭṭimaṅgasaṅgaṁ pavaṇṇāsi</l>
      </lg>
      <lg n="477">
        <l>kiṁ vā ēaṁ ujjāṇakusumasandōhasīalaṁ pavaṇaṁ</l>
        <l>agghāantī piasahi ūsasiavvaṁ pi vimharasi</l>
      </lg>
      <lg n="478">
        <l>kiṁ vā bahukusumāsavapāṇapamattālibahalajhaṅkāraṁ</l>
        <l>sōūṇa sajjaḍakkaṁ va jhatti aṅgaṁ samukkhivasi</l>
      </lg>
      <lg n="479">
        <l>sasaharakaraṇiarāluṅkhiāĩ sisirē vi sijjamāṇāiṁ</l>
        <l>ṇiccēṭṭhāĩ paōsē piasahi kiṁ vahasi aṅgāiṁ</l>
      </lg>
      <lg n="480">
        <l>sāsaṅkamukkaṇīsāsasēsasaṁrōhamōhavivasaṅgī</l>
        <l>kiṁ puṇaruttapavattaṇavisaṇṭhulaṁ kuṇasi saaṇīaṁ</l>
      </lg>
      <lg n="481">
        <l>āsaṇṇapariaṇālāvasaṅkirī kiṁ paampasi maacchi</l>
        <l>avihāviakkharatthaṁ paḍivaaṇamiṇaṁ asambaddhaṁ</l>
      </lg>
      <lg n="482">
        <l>bahuvihaviappacintāṇiphphandabbhantaruggaaṁsujalaṁ</l>
        <l>kīsa uṇa aṇimisacchaṁ aladdhalakkhaṁ palōēsi</l>
      </lg>
      <lg n="483">
        <l>addhukkhittavisaṇṭhulabāhulaāmūlaphusiapattaṅkaṁ</l>
        <l>vaaṇaṁ aïruggaacandabimbasarisaṁ kimuvvahasi</l>
      </lg>
      <lg n="484">
        <l>sarasāravindakēsaraparāaparipiñjarē thaṇucchaṅgē</l>
        <l>vasuāi diṇṇamēttaṁ maacchi hariandaṇaṁ kīsa</l>
      </lg>
      <lg n="485">
        <l>ia kīsa tumaṁ ṇūmēsi majjha ṇiahiaavēaṇāvēaṁ</l>
        <l>sīsantaṁ lahuīhōi hōi garuaṁ asīsantaṁ</l>
      </lg>
      <lg n="486">
        <l>tō taṁ imīē āaṇṇiūṇa lajjāvasōṇaacchijuaṁ</l>
        <l>bhaṇiaṁ ṇa ṇiṇhavijjaï kiṁ puṇa ēvaṁviha asantaṁ</l>
      </lg>
      <lg n="487">
        <l>jaṁ aṇuiaṁ kumārīaṇassa lajjāpasāhiakulassa</l>
        <l>taṁ savisēsaṁ piasahi maha haahiaēṇa pāraddhaṁ</l>
      </lg>
      <lg n="488">
        <l>taṁ kaha ṇu tumha sīsaï kaha va ṇa sīsaï asāhaṇijjaṁ pi</l>
        <l>taha vi cirarakkhiaṁ pi hu kahiavvaṁ tujjha tā suṇasu</l>
      </lg>
      <lg n="489">
        <l>taṁ siddhakumāraṁ pēcchiūṇa ēēhĩ sahi aṇajjēhiṁ</l>
        <l>aviṇaamaggaṁ haalōaṇēhĩ ṇīamhi kiṁ bhaṇimō</l>
      </lg>
      <lg n="490">
        <l>jāṇantī vi hu piyasahi dūraviruddhaṁ kumārabhāvassa</l>
        <l>taha vi haavammahēṇaṁ alajjirāṇaṁ dhurē juttā</l>
      </lg>
      <lg n="491">
        <l>jaṁ tēṇa majjha sahi ērisō vi saalāhivisaviṇāsayarō</l>
        <l>garulapasāō ṇikkāraṇaṁ pi diṇṇō hasantēṇa</l>
      </lg>
      <lg n="492">
        <l>taṁ cēa tassa piasahi uaāramahattaṇaṁ bharantīē</l>
        <l>sahavaḍḍhiāṇurāā siṇiddhaaṁ bhāvaantīē</l>
      </lg>
      <lg n="493">
        <l>sīlaṁ kulaṁ sahāvaṁ vijjāviṇaaṁ aṇūṇaaguṇaṁ ca</l>
        <l>bahusō paricintantī aviṇaamaggaṁ samōiṇṇā</l>
      </lg>
      <lg n="494">
        <l>tā iha tumhaṁ pi asāhiūṇa lajjāpaṇaṭṭhasabbhāvā</l>
        <l>ēaṁ candāṇilasaṅgasīalaṁ kira samārūḍhā</l>
      </lg>
      <lg n="495">
        <l>tā ēēhĩ dupēcchēhĩ tikkhakaravattavaaṇasarisēhiṁ</l>
        <l>savisēsaṁ santaviā khalēhĩ sahi candakiraṇēhiṁ</l>
      </lg>
      <lg n="496">
        <l>ēāō candakiraṇēhĩ ajja pajjāliāō va disāō</l>
        <l>ujjāṇē gandhavahā vi ajja visalēviā ēnti</l>
      </lg>
      <lg n="497">
        <l>tā sāhasu santāvō kammi paēsammi phiṭṭaï gaāṇa</l>
        <l>maaṇamahāṇalaṇaḍiāṇa dukayakammāṇa aṅgāṇa</l>
      </lg>
      <lg n="498">
        <l>bhaṇiaṁ ca maē piasahi savvaṁ ēvaṁ bhaṇanti aṇṇē vi</l>
        <l>ēsō maaṇummāō ṇa tarijjaï rakkhiuṁ kaha vi</l>
      </lg>
      <lg n="499">
        <l>aṇṇaṁ taṁ ṇūmijjaï ēaṁ puṇa suaṇu vammaharahassaṁ</l>
        <l>paaḍijjantaṁ ṇa tahā guppantaṁ jaha phuḍīhōi</l>
      </lg>
      <lg n="500">
        <l>ēvaṁ bhaṇiūṇa maē bhāua sarisēhĩ ṇaliṇivattēhiṁ</l>
        <l>kappūrōhaṁsamuṇālasīalaṁ viraïaṁ saaṇaṁ</l>
      </lg>
      <lg n="501">
        <l>tēṇa vi sē santāō jā ṇa gaō bhaṭṭaütta uvasāmaṁ</l>
        <l>avalōiaṁ subhīāē tō maē dakkhiṇāhuttaṁ</l>
      </lg>
      <lg n="502">
        <l>tā jhatti ṇahaalāgamaṇakhēaparisuḍhiavaaṇatāmarasā</l>
        <l>sā māhavīlaā bhaṭṭaütta sahasa tti sampattā</l>
      </lg>
      <lg n="503">
        <l>tō sarahasāē vaddhāviūṇa āliṅgiā maē paḍhamaṁ</l>
        <l>pacchā imīē bhāua pulaaṇiviccēhĩ aṅgēhiṁ</l>
      </lg>
      <lg n="504">
        <l>aha taṁ imīē bhuajuavikkhēvavihittapallavaṁ saaṇaṁ</l>
        <l>māhavilaāē daṭṭhūṇa salahiō tāva pañcasarō</l>
      </lg>
      <lg n="505">
        <l>pacchā surapāavakusumasēharō tālavattalēhō a</l>
        <l>pariuṭṭhavaaṇakamalāē appiō daïadūīē</l>
      </lg>
      <lg n="506">
        <l>aha sō imīē piaamakarakamalapasaṅgaladdhamāhappō</l>
        <l>sahasa tti saharisāē paōharōvari pariṭṭhaviō</l>
      </lg>
      <lg n="507">
        <l>aha sō maē vi sahasā pariōsupphullalōaṇamuhīē</l>
        <l>aṇisāmiavaaṇappāhaṇāē sō vāiō lēhō</l>
      </lg>
      <lg n="508">
	<l>satthi malaāalāō sundari tuha māhavāṇilō lihaï</l>
	<l>lēhaṁ samuccaatthaṁ bhāvējjasu kiṁ khu bahuēṇa</l>
      </lg>
      <lg n="509">
        <l>imiṇā vi ṇavapaōharapasaṅgasuhasīalēṇa hārēṇa</l>
        <l>ṇa samijjaï tuhadaṁsaṇasaṁvvaṅgagaō aṇaṅgaggī</l>
      </lg>
      <lg n="510">
        <l>taṁ sōūṇa imīē ṇihuaṇibaddhañjalīē pañcasarō</l>
        <l>hiaēṇaṁ cia ṇamiō ṇamantaṇaaṇuppalajuāē</l>
      </lg>
      <lg n="511">
        <l>tāvaa mamaṁ pi māhavilaāē siṭṭhō kumārasandēsō</l>
        <l>jaha tumha saviṇaaṁ māhavāṇilō amba viṇṇavaï</l>
      </lg>
      <lg n="512">
        <l>ṇa tuaṁ uvaārappāhaṇāṇa visaō ṇa lōavaaṇāṇa</l>
        <l>taha vi hu bhaṇāmi ṇaṇṇō tumhāṇa piyaṅkarō amha</l>
      </lg>
      <lg n="513">
        <l>sō supaēsō sō ccia suvāsarō sō sulōaṇālōō</l>
        <l>sō sumuhuttō jattha a puṇō vi tumhēhi dīsihiha</l>
      </lg>
      <lg n="514">
        <l>bhaṇiaṁ ca maē sahi māhavīlaē kahasu kēṇa kajjēṇa</l>
        <l>bahu maṇṇiō aṇaṅgō taē vi taha vimbhiamaṇāē</l>
      </lg>
      <lg n="515">
        <l>bhaṇiaṁ ca tīē bhaavaï jēṇa kumārō vi tammi supaēsē</l>
        <l>tumhaguṇasaṅkahāsattamāṇasō acchiō diasaṁ</l>
      </lg>
      <lg n="516">
        <l>tā atthasēlasaṅkēasaṅgasuhasamiadiasasantāō</l>
        <l>aṇurāaṇibbharō vāruṇīē avagūhiō sūrō</l>
      </lg>
      <lg n="517">
        <l>jāā siharasamārūḍhavivihavihagaülabahaliadalōhā</l>
        <l>tāmasagalantaparitaliṇabaddhatimirā tarugghāā</l>
      </lg>
      <lg n="518">
        <l>sañjhāavadavadaḍḍhaṁ palittaṇakkhattakhaṇṇuaṁ sahasā</l>
        <l>timiramasimaïliāsaṁ jāaṁ raṇṇaṁ va gaaṇaalaṁ</l>
      </lg>
      <lg n="519">
        <l>ṇiṇṇāsiasaalāsāmuhēṇa upphusialōasōhēṇa</l>
        <l>sahasa tti antaēṇa va tamēṇa giliaṁ va bhuvaṇaalaṁ</l>
      </lg>
      <lg n="520">
        <l>tā uvahiṇimajjantaddhatiasagaakumbhavibbhamāhōaṁ</l>
        <l>addhuggaāruṇaṁ sasaharassa bimbaṁ samullasiaṁ</l>
      </lg>
      <lg n="521">
        <l>surasundarisamaakavōlavāsaparipiñjarāruṇacchāā</l>
        <l>pasaraï thōāruṇamaṇḍalassa jōṇhā miaṅkassa</l>
      </lg>
      <lg n="522">
        <l>mandaradhuajalaṇihiphēṇapuñjabhiṇṇaṁ tamālagahaṇaṁ va</l>
        <l>jāaṁ phurantapaviralamiaṅkakarakabburaṁ timiraṁ</l>
      </lg>
      <lg n="523">
        <l>dīsaï parikōmalasasimaūhadanturiataliṇiatamōhaṁ</l>
        <l>kalahōarasiamaragaakuṭṭhimabhūmippahaṁ gaaṇaṁ</l>
      </lg>
      <lg n="524">
        <l>dīsaï uaadharāharasiharaṭṭhiasasimaūhabhijjantō</l>
        <l>darasiḍhiliaṇimmōō kasaṇabhuaṅgō vva gaaṇavahō</l>
      </lg>
      <lg n="525">
        <l>tāva a siajaraḍhāantasasiarupphusiatimiravaḍalāō</l>
        <l>jāāō duddhasāaravēlādhōāō va disāō</l>
      </lg>
      <lg n="526">
        <l>daravihaḍiavaaṇaviṇintagandhaluddhāligaṇasaṇāhāiṁ</l>
        <l>kumuāĩ sasaharakkantatimirabhariāĩ va phuḍanti</l>
      </lg>
      <lg n="527">
        <l>raaṇiarakarōvaggaṇabhijjantuvvariatimirasēsāiṁ</l>
        <l>saraṇāgaāĩ malaō rakkhaï va guhāharutthāiṁ</l>
      </lg>
      <lg n="528">
        <l>saalēṇa bhuvaṇaparipāaḍēṇa ṇivvaviasaalalōēṇa</l>
        <l>akuṇantī ṇaliṇī cēa vañciā saṅgamaṁ sasiṇā</l>
      </lg>
      <lg n="529">
        <l>tā dullahalambhajaṇāṇurāarasamaüiammi ōaddhā</l>
        <l>hiaammi sē kumārassa sasiarā kusumabāṇa vva</l>
      </lg>
      <lg n="530">
        <l>tō sō visaṭṭavarakusumagandhavisadhāriō via kumārō</l>
        <l>tattō ccia tumhāluṅkhiāē bhūmīē suṇisaṇṇō</l>
      </lg>
      <lg n="531">
        <l>dūsahasantāvaparavvasō vi tabbhūbhiphaṁsasuhaluddhō</l>
        <l>savvaṅgiaṁ ṇisaṇṇō ṇēcchaï ṇaliṇīdalatthuraṇaṁ</l>
      </lg>
      <lg n="532">
        <l>ṇijjaï ṇisāē candō ṇisā vi candēṇa dōhi mi aṇaṅgō</l>
        <l>maaṇēṇa vi sē virahō dūraṁ tēṇāvi santāvō</l>
      </lg>
      <lg n="533">
        <l>sō vammahasarapasarāurammi hiaammi viṇihiō hārō</l>
        <l>ṇivvūḍhasarēṇa va vammahēṇa pāsō vva sē khittō</l>
      </lg>
      <lg n="534">
        <l>imiṇā ṇisāarēṇa va ṇisāarēṇajja sē ṇisaṁsēṇa</l>
        <l>aṅgāĩ takkhaṇaṁ cia kaāĩ cammaṭṭhisēsāiṁ</l>
      </lg>
      <lg n="535">
        <l>tō sō aṇimisiacchaṁ aladdhalakkhaṁ ciraṁ palōantō</l>
        <l>abbhatthēi miaṅkaṁ pavaṇaṁ caṁ cēa ujjāṇaṁ</l>
      </lg>
      <lg n="536">
        <l>haṁhō miaṅka hō pavaṇa hō varujjāṇa rakkhaha piāē</l>
        <l>aṅgāĩ sarasatāmarasapamhamaüāĩ maha hiaē</l>
      </lg>
      <lg n="537">
        <l>taṁ taha sōūṇa maē bhaṇiaṁ sahasā kumāra alamimiṇā</l>
        <l>asamañjasēṇa bhaṇiēṇa kattha sā piaamā ēttha</l>
      </lg>
      <lg n="538">
        <l>kīsa tumaṁ appāṇaṁ vimhariō jēṇa jampasi asantaṁ</l>
        <l>dullahalambhāĩ samāvaḍanti kālēṇa pēmmāiṁ</l>
      </lg>
      <lg n="539">
        <l>aṇṇaṁ ca ēttha suvvaï kāmāvatthā vi bahuvihā hōi</l>
        <l>sā ira kamēṇa kāmīaṇassa aṅgē samāruhaï</l>
      </lg>
      <lg n="540">
        <l>paḍhamaṇṇōṇṇālōaṇasandīviamaṇahilāsapariōsō</l>
        <l>pariōsāhi vi jāaï ālāvō kō vi uhaāṇa</l>
      </lg>
      <lg n="541">
        <l>ālāvavaïarāṇantaraṁ ca cintā maṇammi saṇṭhāi</l>
        <l>cintijjantō pasaraï sajjīvadhaṇuddharō kāmō</l>
      </lg>
      <lg n="542">
        <l>takkālukkaṇṭhāṇibbharēhĩ pariāṇiūṇa kajjagaïṁ</l>
        <l>hiaāĩ dūivaaṇēhĩ diṇṇagahiāĩ kīranti</l>
      </lg>
      <lg n="543">
        <l>dūisamāgamasantuṭṭhahiaaparibhāviō guṇugdhāō</l>
        <l>taddiasiaṁ guṇijjaï sahīhĩ samaaṁ aṇiṭṭhantō</l>
      </lg>
      <lg n="544">
        <l>guṇakittaṇāṇurāōsuāṇa mihuṇāṇa mukkasandēhō</l>
        <l>jō taha samāgamō sō bhaṇāmi kira kassa sāricchō</l>
      </lg>
      <lg n="545">
        <l>savvaṅgaṇivvuiarō sō aṇṇō sattamō rasō kō vi</l>
        <l>āsāijjaï jō paḍhamapēmapiasaṅgamāhintō</l>
      </lg>
      <lg n="546">
        <l>taṁ satthēsu ṇa suvvaï agōaraṁ taṁ mahākaīṇaṁ pi</l>
        <l>jaṁ kiṁ pi suhaṁ ṇavasaṅgamammi daïō jaṇō kuṇaï</l>
      </lg>
      <lg n="547">
        <l>taha sambhōasuhāhi mi vēsambhō hōi ēkkamēkkāṇa</l>
        <l>vēsambhāō ṇēhō ṇēhāō pavaḍḍhuē paṇaō</l>
      </lg>
      <lg n="548">
        <l>paṇaammi pamāṇapavaḍḍhiammi kēṇāvi divvajōēṇa</l>
        <l>jō hōi vippalambhō sō dusahō pēmmapariṇāmō</l>
      </lg>
      <lg n="549">
        <l>taṁ si uṇō iha daṁsaṇamēttēṇaṁ cēa ērisāvatthō</l>
        <l>jāō maaṇamahāṇalasantāvaparavvasāvaavō</l>
      </lg>
      <lg n="550">
        <l>tō tēṇāhaṁ bhaṇiā bahujampiri bhaṇasu taṁ si ṇa gaā si</l>
        <l>thimiālasavaliaddhacchipēcchiavvāṇa diṭṭhivahaṁ</l>
      </lg>
      <lg n="551">
        <l>jaṁ tīē tujjha bhaṇiaṁ taṁ jaï maṇaampi kiṁ pi sambharasi</l>
        <l>tā vacca mā hu ēvaṁvihāĩ ullavasu ēttāhē</l>
      </lg>
      <lg n="552">
        <l>ia ēvamahaṁ bhaṇiūṇa tēṇa bhaavaï visajjiā ēttha</l>
        <l>sampaï diṭṭhaṁ vaccāmi tumha paapaṅkaacaükkaṁ</l>
      </lg>
      <lg n="553">
        <l>bhaṇiaṁ ca maē sundari ēvaṁ ṇiasāmiṇō bhaṇijjāsu</l>
        <l>majjha vaaṇēṇa bahusō jaha sō ṇaṇṇaṁ viappēi</l>
      </lg>
      <lg n="554">
        <l>bhaṇṇasi ṇīsēsapasiddhasiddhasiramaüḍaghaḍiacalaṇassa</l>
        <l>malaāṇilassa taṇaō sajjaṇaṇisamubbhavō taṁ si</l>
      </lg>
      <lg n="555">
        <l>ēsā vi mahāṇumaī jammi kulē jāṇasi ccia tumaṁ pi</l>
        <l>kaṁ sēsaṁ jaṁ sīsaï vaavihavāārasīlāṇa</l>
      </lg>
      <lg n="556">
        <l>tā ēsō aṇṇōṇṇāṇusarisaviṇṇāṇarāasaṁvāō</l>
        <l>puṇṇamaïāṇa kāṇa vi jāaï iha jīalōammi</l>
      </lg>
      <lg n="557">
        <l>tā ṇiatāaṁ paḍibōhiūṇa ēaṁ kumāriāraaṇaṁ</l>
        <l>savvāaraṁ varijjaü uhaāṇa vi uhaalōasuhaṁ</l>
      </lg>
      <lg n="558">
        <l>bhaṇiaṁ ca taō māhavilaāē ambamha tumhi jaṁ bhaṇaha</l>
        <l>ēttāhē dēvī dēu kiṁ pi sandēsaaṁ païṇō</l>
      </lg>
      <lg n="559">
        <l>bhaṇiaṁ ca mahāṇumaīē īsilajjāparāttiamuhīē</l>
        <l>aïujjuāsi piasahi kimahaṁ jāṇāmi sandisiuṁ</l>
      </lg>
      <lg n="560">
        <l>sōkkhāĩ tumāhintō tattō ṇiddā tumāhi mē jīaṁ</l>
        <l>piasaṅgamaṁ taïntō jaṁ jāṇasi taṁ kuṇijjāsu</l>
      </lg>
      <lg n="561">
        <l>aha ēvaṁ gahiatthā amhasaāsāō sā gaā dūī</l>
        <l>amhē vi a tissā guṇagaṇāṇugahaṇē paattāō</l>
      </lg>
      <lg n="562">
        <l>tō vavagaāē tīē bahuvihacintāviappasandhamiō</l>
        <l>savisēsaṁ pajjaliō imīē hiaē aṇaṅgasihī</l>
      </lg>
      <lg n="563">
        <l>tattō muhuttamēttaṁ ṇiruddhaṇīsāsaṇiccalacchīē</l>
        <l>ṇivvāhiūṇa bhāua imīē sampaï samullaviaṁ</l>
      </lg>
      <lg n="564">
        <l>sahi siṭṭhaṁ jaṁ māhavilaāē jaṁ camha tēṇa sandiṭṭhaṁ</l>
        <l>tassa taē aṇusarisaṁ ṇa kiñci appāhiaṁ vaaṇaṁ</l>
      </lg>
      <lg n="565">
        <l>mā maha haāē dōsēṇa dūsahaṁ māṇasaṁ vahantassa</l>
        <l>aṇṇaṁ pi kimpi hōhī savisēsaṁ jaṁ imāō vi</l>
      </lg>
      <lg n="566">
        <l>tēṇāhaṁ pajjāuliamāṇasā ēhi malaasēlammi</l>
        <l>vaccamha dēmi appāṇamappaṇō ccēa sahi tassa</l>
      </lg>
      <lg n="567">
        <l>ṇa sahaï kālakkhēvō hiaaṁ maha maaṇahuavahapalittaṁ</l>
        <l>tassa vi sandēhagaaṁ jīaṁ ṇisuaṁ cia taē vi</l>
      </lg>
      <lg n="568">
        <l>bhaṇiaṁ ca maē piasahi ṇisuaṁ diṭṭhaṁ saaṁ ca aṇuhūaṁ</l>
        <l>duccariaṁ haakusumāuhassa kiṁ majjha sāhēsi</l>
      </lg>
      <lg n="569">
        <l>pērijjantō puvvakkaēhĩ kammēhĩ kēhi mi varāō</l>
        <l>suhamicchantō dullahajaṇāṇurāē jaṇō paḍaï</l>
      </lg>
      <lg n="570">
        <l>dullahasamāgamuddūmiāṇa kāmīṇa jaṁ samāvaḍaï</l>
        <l>dukkhēṇa tēṇa paravasaṇapēcchirō ḍajjhaü aṇaṅgō</l>
      </lg>
      <lg n="571">
        <l>jēhĩ daïaṁ ṇa ṇāaṁ aṇāadukkhā suhīṇa tē paḍhamā</l>
        <l>jāṇaṁ cia piavirahō jāṇasu dukkhīṇa tē paḍhamā</l>
      </lg>
      <lg n="572">
        <l>dukkhaghaḍirāṇa khaṇavihaḍirāṇa virahāvasāṇavisamāṇa</l>
        <l>duppariallāṇa rasaṁ dhaṇṇā ṇa muṇanti pēmmāṇa</l>
      </lg>
      <lg n="573">
        <l>taha vi hu mā tamma tumaṁ mā jhūrasu mā vimuñca appāṇaṁ</l>
        <l>kō dēi haraï kō vā suhāsuhaṁ jassa jaṁ vihiaṁ</l>
      </lg>
      <lg n="574">
        <l>jaha sambajjhanti guṇā aṇurajjaï pariaṇō jaṇō jaha a</l>
        <l>jaha guruaṇō pasaṁsaï taha kīraü ērisaṁ kajjaṁ</l>
      </lg>
      <lg n="575">
        <l>virasāĩ jāĩ pamuhē amaarasāanti jāĩ pariṇāmē</l>
        <l>kajjāĩ tāĩ suviāriāĩ ṇa jaṇē hasijjanti</l>
      </lg>
      <lg n="576">
        <l>tēṇa hi bhaṇāmi piasahi sacchandā hōi jā jaē kaṇṇā</l>
        <l>sā lōaṇindaṇijjā amhārisiā visēsēṇa</l>
      </lg>
      <lg n="577">
        <l>ṇalakūbarassa dhūvā vasantasiriuarasambhavā taṁ si</l>
        <l>tā kaha kāhisi piasahi jaṇavaaṇijjaṁ asāvaṇṇaṁ</l>
      </lg>
      <lg n="578">
        <l>appāṇamappaṇa ccia dijjaï apariggahāhĩ varaīhiṁ</l>
        <l>kumarīṇa mahākulasambhavāṇa maggō ccia ṇa hōi</l>
      </lg>
      <lg n="579">
        <l>kiṁ jaha maē vi ēaṁ aṇuhūaṁ cēa tujjha sāhēmi</l>
        <l>avasaravaḍiaṁ piasahi avahiahiaā ṇisāmēha</l>
      </lg>
      <lg n="580">
        <l>āsi pasāhiacaüjalahivalaarasaṇāvasundharāṇāhō</l>
        <l>ṇiṇṇāsiārivakkhō rāā viulāsaō ṇāma</l>
      </lg>
      <lg n="581">
        <l>āsāarēkkachattaṅkavasumaī ādivaṅgaṇālacchī</l>
        <l>ābhuaṇajaasirī jassa khaggamaggē ciraṁ vasiā</l>
      </lg>
      <lg n="582">
        <l>sō tīē asantuṭṭhō ṇaraṇāhō ēkkabhuvaṇalacchīē</l>
        <l>dāūṇa ṇiaarajjaṁ ṇīsēsaṁ diavarāṇa gaō</l>
      </lg>
      <lg n="583">
        <l>surasarijalasisiratusārasittatarukusumavāsiadiantē</l>
        <l>tuhiṇāalassa kaḍaē mahātavaṁ cariumāḍhattō</l>
      </lg>
      <lg n="584">
        <l>tatthāsaṅkhaṁ kālaṁ mūlaphalāhāraṇivvuasarīrō</l>
        <l>maavihagaülasahāvō vakkalavasaṇō silāsaaṇō</l>
      </lg>
      <lg n="585">
        <l>pattaharakaaṇivāsō ṇīsaṅgō jā tahiṁ tavaṁ caraï</l>
        <l>tā bhīēṇāṇattā suravaïṇā suravahū rambhā</l>
      </lg>
      <lg n="585A">
        <l>rambhē vaṇagahaṇapariṭṭhiassa vēttāsaṇassa varamuṇiṇō</l>
        <l>gantūṇa kuṇasu vigdhaṁ uggatavāsattahiaassa</l>
      </lg>
      <lg n="585B">
        <l>suravaïladdhāēsā varavaaṇā jhatti saharisāvayavā</l>
        <l>sampattā vaṇagahaṇē kaaṇiamō varamuṇī jattha</l>
      </lg>
      <lg n="585C">
        <l>tā suravahudaṁsaṇacāliammi muṇivaramaṇāmmi maaṇaggī</l>
        <l>pajjaliō tavataruḍahaṇalālasō mōhaghaasittō</l>
      </lg>
      <lg n="586">
        <l>sā kiaciraṁ pi kālaṁ tēṇa samaṁ maaṇamōhiamaṇēṇa</l>
        <l>acchantī uaravaī jāā pariōsiasurēsā</l>
      </lg>
      <lg n="587">
        <l>tissāhaṁ tihuaṇasundarīē rambhāē uarasambhūā</l>
        <l>sā maṁ pasūisamaē mōttūṇa diva samārūḍhā</l>
      </lg>
      <lg n="588">
        <l>aha tāēṇa vi piasahi jaṇaṇiviuttaṁ ti maṁ kalēūṇa</l>
        <l>abbhatthiāō vaṇadēvaāō savvāarēṇa tahiṁ</l>
      </lg>
      <lg n="589">
        <l>tō tāhĩ phalarasāmaarasēṇa santappiā ahaṁ tāva</l>
        <l>jā jāā tammi tavōvaṇammi paacāriṇī ṇiruā</l>
      </lg>
      <lg n="590">
        <l>vakkalakuppāsāvariaviggahā pōttajīviāharaṇā</l>
        <l>maasāvaēhi samaaṁ bālakkīlāsuhaṁ pattā</l>
      </lg>
      <lg n="591">
        <l>diahēhĩ kēttiēhĩ vimukkāhaṁ tēṇa bālabhāvēṇa</l>
        <l>tāapaapaṅkaārāhaṇammi uvasappiā buddhī</l>
      </lg>
      <lg n="592">
        <l>āṇēmi kandamūlapphalāĩ vivihāĩ tarupasūāiṁ</l>
        <l>sammajjaṇōvalēvaṇakammakkhaṇaēṇa santuṭṭhā</l>
      </lg>
      <lg n="593">
        <l>aṇṇammi ṇisāviramē bahuvihavaraviḍavakusumalōhēṇa</l>
        <l>suvisaṭṭapāavaṁ varavihaṅgaruamuhaliadiantaṁ</l>
      </lg>
      <lg n="594">
        <l>mahumattamahuarāvalijhaṅkāruggīapāavaṇiuñjaṁ</l>
        <l>kappatarukaṇaïkisalaaṇirantarantariaravikiraṇā</l>
      </lg>
      <lg n="595">
        <l>sussāaphalabharōṇamiavacchapālambacumbiadharaṅkaṁ</l>
        <l>himasēlasiharaṇijjharatusāraparisittapērantaṁ</l>
      </lg>
      <lg n="596">
        <l>suravahucalaṇālattaaciñcilliamaṇisilāalucchaṅgaṁ</l>
        <l>gandhavvagēaravadiṇṇaaṇṇamaajūhasaṅghāaṁ</l>
      </lg>
      <lg n="597">
        <l>ia ēvavihaṁ piasahi sāṇuvaṇaṁ tēṇa kusumalōhēṇa</l>
        <l>uvasappiamhi amuṇiavihipariṇāmaṁ haāsāē</l>
      </lg>
      <lg n="598">
        <l>tā tattha surahikusumōccaāvihiahiaabhāvapasarāē</l>
        <l>vāmaṇaarukaṇaïvalambiaggahatthāē saccaviaṁ</l>
      </lg>
      <lg n="599">
        <l>dhuvvantadhaavaḍāḍōaḍambaraṁ siriṇivēsaparivēsaṁ</l>
        <l>pavaṇapahallirakiṅkiṇiravamuhaliaṇahaalāhōaṁ</l>
      </lg>
      <lg n="600">
        <l>vipphuriavivihavararaaṇakantisañjaṇiasuradhaṇusamūhaṁ</l>
        <l>gaaṇāhi avaarantaṁ divvavimāṇaṁ suhālōaṁ</l>
      </lg>
      <lg n="601">
        <l>tā tattha paḍhamajōvvaṇaviambhiārambhabhūsiāvaavō</l>
        <l>viaḍōraaḍapahōlantakusumamālākaāharaṇō</l>
      </lg>
      <lg n="602">
        <l>mandāṇilavasapasariasavvaṅgāmōavāsiadiantō</l>
        <l>lāvaṇṇapahāvicchuriasaalavaṇakāṇaṇāhōō</l>
      </lg>
      <lg n="603">
        <l>līlākamalaṇivāriavaaṇaṇilīṇālipaaḍiacchijuō</l>
        <l>pēcchantō maha vaaṇaṁ divvakumārō samallīṇō</l>
      </lg>
      <lg n="604">
        <l>tō taṁ daṭṭhūṇa maē sacchariaṁ sāaraṁ saviṇaaṁ ca</l>
        <l>tabbhāvabhāviāē khittō kusumañjalī puraō</l>
      </lg>
      <lg n="605">
        <l>paricintiamhi hiaē ajja kaïcchāĩ puṇṇamaïāiṁ</l>
        <l>saccaviaühaalōāĩ lōaṇāiṁ imē diṭṭhē</l>
      </lg>
      <lg n="606">
        <l>aha tēṇa pucchiāhaṁ samīvamuvasappiūṇa kōhaliṇā</l>
        <l>maüēhĩ muddhamahurakkharēhĩ vaaṇēhĩ sacchariaṁ</l>
      </lg>
      <lg n="607">
        <l>pupphalāi ṇavakaṇaïviāṇaṇiuñjaē<caesura/>guñjirāliulavalaamaṇōhararāvaē</l>
        <l>kāsi taṁsi tiasavahuvilāsaviṇōaaṁ<caesura/>kāṇaṇammi paribhamasi asaṅkiri ṇibbhaaṁ</l>
      </lg>
      <lg n="608">
        <l>tō taṁ sōūṇa maē piasahi paḍhamaṁ piaṅkaraṁ vaaṇaṁ</l>
        <l>vajjariaṁ tassa phuḍaṁ ṇiaaṇivāsaṁ kulaṁ ṇāmaṁ</l>
      </lg>
      <lg n="609">
        <l>tō tēṇa sāhilāsaṁ sappariōsaṁ sasambhamaṁ samuaṁ</l>
        <l>sāsaṅghaṁ sasiṇēhaṁ savilāsamahaṁ puṇō bhaṇiā</l>
      </lg>
      <lg n="610">
        <l>sundari tā aviruddhaṁ ēkkēkkamadaṁsaṇaṁ mha kiṁ jēṇa</l>
        <l>gandhavvēsāṇa kulē ahaṁ pi vimalē samuppaṇṇō</l>
      </lg>
      <lg n="611">
        <l>cittaṅgaāhihāṇō tuha daṁsaṇakōhalēṇa avaariō</l>
        <l>jaha hōsi sappasāā tā juttaṁ vammahēṇa kaaṁ</l>
      </lg>
      <lg n="612">
        <l>ajjadiasāu rajjaṁ kōsaṁ jīaṁ suhaṁ sarīraṁ ca</l>
        <l>aṇṇaṁ pi kimpi jaṁ majjha taṁ asēsaṁ tumāattaṁ</l>
      </lg>
      <lg n="613">
        <l>tā pasia dēhi mē pāṇipallavaṁ mā vilamba ēttāhē</l>
        <l>ṇa sahaï kālakkhēvō maha hiaaviambhiō maaṇō</l>
      </lg>
      <lg n="614">
        <l>ēvaṁ taṁ cāḍusaāṇusandhiaṁ vaaṇaaṁ suṇēūṇa</l>
        <l>hiaaṁ āgaaṇarasāalaṁ mha papphulliaṁ sahasā</l>
      </lg>
      <lg n="615">
        <l>āṇandabāhapaḍipūriēhĩ sahi maṇasiṇiddhaā tassa</l>
        <l>acchīhiṁ via siṭṭhā paḍivaaṇamasambharantīē</l>
      </lg>
      <lg n="616">
        <l>aïgaruasajjhasāāsavasavisaṭṭantamuhapaaṭṭēhiṁ</l>
        <l>ṇīsāsēhĩ saaṁ cia diṇṇō antaggaō bhāvō</l>
      </lg>
      <lg n="617">
        <l>aṅgēhĩ mi aṇavatthaṭṭhiēhĩ asahīraṇā samuddiṭṭhā</l>
        <l>lajjōṇaēṇa vaaṇēṇa appiō hiaasabbhāvō</l>
      </lg>
      <lg n="618">
        <l>kaṁ jaṁ ṇa sēapulaüggamēṇa piasahi ṇa pisuṇiaṁ tassa</l>
        <l>paaḍīkaā haāsēṇa lahuiā ūrukampēṇa</l>
      </lg>
      <lg n="619">
        <l>ia ēmavihaṁ pōratthiēhĩ aṅgēhĩ maaṇaṇaḍiēhiṁ</l>
        <l>lajjāluāṇurūā avaṇīā guṇamaī buddhī</l>
      </lg>
      <lg n="620">
        <l>tō vāmapaaṅguṭṭhēṇa tattha dharaṇīalaṁ lihantīē</l>
        <l>bhaṇiaṁ aṇuccasaddaṁ ahōmuhacchaṁ ca sahi tassa</l>
      </lg>
      <lg n="621">
        <l>kō ēaṁ ṇa pasaṁsaï kassa va imiṇā ṇa hōi pariōsō</l>
        <l>kō tumha ṇa sambajjhaï kaha va ṇa dīsaï tumāhintō</l>
      </lg>
      <lg n="622">
        <l>ia jaï maṁ mahasi mahāṇubhāva vaṇatāvasiṁ pi ṇāūṇa</l>
        <l>tā gantūṇaṁ mha tavōvaṇammi tāaṁ cia bhaṇēsu</l>
      </lg>
      <lg n="623">
        <l>tō tēṇa puṇō bhaṇiaṁ alamimiṇā kēciraṁ vilambēsi</l>
        <l>ṇa sahaï tuha daṁsaṇasuhasamuggaō maha maṇē maaṇō</l>
      </lg>
      <lg n="624">
        <l>kālantaraparivasiē avasaracukkammi maasilimbacchi</l>
        <l>vigghasahassāĩ samāvaḍanti hiaïcchiē kajjē</l>
      </lg>
      <lg n="625">
        <l>ēvaṁ bhaṇiūṇa vaaṁsi tēṇa pulaïapaōṭṭhahatthēṇa</l>
        <l>gahiō mē muṇia maṇāhilāsamavasāriō hatthō</l>
      </lg>
      <lg n="626">
        <l>tō tēṇa majjha piasahi sahasā ṇivvattiō savīvāhō</l>
        <l>pamhusiāsēsakulakkamāē haamaaṇaṇaḍiāē</l>
      </lg>
      <lg n="627">
        <l>taha tattō cia piasahi kusumāsavamattamahuaruggīē</l>
        <l>kalaaṇṭhikalaalārāvamuhaliē dasadisāvalaē</l>
      </lg>
      <lg n="628">
        <l>ṇivviccalaāpallavaṇirantarantariataraṇikaraṇiarē</l>
        <l>bahuvihapasūaparimalaparivāsiataruṇiuñjammi</l>
      </lg>
      <lg n="629">
        <l>sattacchaasuhapāavatalammi icchāē acchiūṇa ciraṁ</l>
        <l>divasāvasāṇasamaē sambhariō sahi maē appā</l>
      </lg>
      <lg n="630">
        <l>bhaṇiaṁ ca maē piaama ṇa hu ēsō duṇṇaō suhēṇamha</l>
        <l>vōlēi jaï ṇa dēvvō aṇukūlō hōi ēttāhē</l>
      </lg>
      <lg n="631">
        <l>aïgaruō avarāhō visamō tāō asaṅkirō maaṇō</l>
        <l>avimarasiaṁ ca kajjaṁ ṇa āṇimō kaha vipariṇamaï</l>
      </lg>
      <lg n="632">
        <l>tā tēṇāhaṁ bhaṇiā mā bhāasu ēhi tāva ṇiavasaïṁ</l>
        <l>vaccamha vigaarōsō hōhī kālēṇa tuha tāō</l>
      </lg>
      <lg n="633">
        <l>diṇṇāṇa adiṇṇāṇa a āhavagahiāṇa saïm̐varāṇaṁ ca</l>
        <l>pariṇīāṇa kumārīṇa ṇatthi aṇṇaṁ bhaṇēavvaṁ</l>
      </lg>
      <lg n="634">
        <l>aha ērisē samullāvavaïarē suaṇu ēkkasariāē</l>
        <l>suiraṇṇēsaṇasuḍhiō tattō ccia āgaō tāō</l>
      </lg>
      <lg n="635">
        <l>tā tēṇa samaṁ piasahi sahasā gandhavvarāataṇaēṇa</l>
        <l>ēkkavimāṇāsīṇā saccaviā ṇavara tāēṇa</l>
      </lg>
      <lg n="635A">
        <l>bhaṇiyaṁ ca mahāmuṇiṇā pāvasu rē pāva rakkhasālōyaṁ</l>
        <l>duhiyā mē avahariyā kāmāsattēṇa aïrahasā</l>
      </lg>
      <lg n="635B">
	<l>vuttaṁ ca taō tēṇa vi gandhavvēṇa vi kayāvarāhēṇa</l>
	<l>bhayavaṁ imassa hōhī kaïyā āussa pajjantō</l>
      </lg>
      <lg n="635C">
	<l>bhaṇiyaṁ ca taō isiṇā ṇiyattarōsēṇa puttiṇēhāō</l>
	<l>aïdusahasuhaḍapāraddhasaṅgarē jāva sirasi haō</l>
      </lg>
      <lg n="635D">
	<l>tā sōyamajjiavisaddagayaṇapasarēṇa pēcchamāṇāē</l>
	<l>sāvapavaṇēṇa hariō ṇavari piō kattha vi paēsē</l>
      </lg>
      <lg n="636">
        <l>tō mē jhasatti paḍiaṁ aviṇaagirigaruatuṅgasiharāhi</l>
        <l>hiaaṁ lajjābhaakulisatāḍiaṁ piva ṇirālambaṁ</l>
      </lg>
      <lg n="637">
        <l>aha ayasamahāsīhēṇa tāsiā palaïūṇa vēēṇa</l>
        <l>ēkkaṁ ṇiuñjakaṇaīviāṇagahaṇaṁ samallīṇā</l>
      </lg>
      <lg n="638">
        <l>tā tattha maṁ ṇilukkaṁ aviṇīaṁ pēcchaü tti mā tāō</l>
        <l>ia kaliūṇa va sūrō ṇīō lajjāē atthamaṇaṁ</l>
      </lg>
      <lg n="639">
        <l>mahadukkhadukkhiyāhĩ va disāhĩ andhāriāĩ vaaṇāiṁ</l>
        <l>mahabhaabhīāĩ va saṅkuanti vaṇaarasamūhāiṁ</l>
      </lg>
      <lg n="640">
        <l>tā ravirahavaḍaṇavisaṭṭajalahimagguggaēṇa va tamēṇa</l>
        <l>pāālāhĩ va samaaṁ vilumpiō ṇahaalāhōō</l>
      </lg>
      <lg n="641">
        <l>tā haṁ kaṇaïviāṇāō saṇiasaṇiaṁ mahābhaüppētthā</l>
        <l>aṇṇaṇṇataruvaṇantaraṇilukkamāṇī samallīṇā</l>
      </lg>
      <lg n="642">
        <l>tā ṇa piō ṇa vimāṇaṁ ṇa a tāō ṇēa kiṁ pi taṁ ciṇhaṁ</l>
        <l>jaṁ pēcchiūṇa jīaṁ muhuttamēttaṁ vimālēmi</l>
      </lg>
      <lg n="643">
        <l>aha taṁ daṭṭhūṇa maē sajja masāṇaṁ va jhatti duppēcchaṁ</l>
        <l>ciramōhaladdhasaṇṇāē mukkaaṇṭhaṁ ciraṁ ruṇṇaṁ</l>
      </lg>
      <lg n="644">
        <l>hā tāa gaasiṇēhō kīsa tumaṁ takkhaṇēṇa maha jāō</l>
        <l>aviṇīē vi avaccē havanti kaluṇāsaā muṇiṇō</l>
      </lg>
      <lg n="645">
        <l>hā ajjaütta tuha ṇēhabandhaṇōbaddhajīviā vihiṇā</l>
        <l>vōcchiṇṇā visavalli vva viaḍakappaddumāhintō</l>
      </lg>
      <lg n="646">
        <l>hā amba taē vi ahaṁ haaṇāmā jammavāsarē mukkā</l>
        <l>ēṇhiṁ asaraṇahiaā kaṁ jaṁ saraṇaṁ pavajjissaṁ</l>
      </lg>
      <lg n="647">
        <l>hā bhaavaīō vaṇadēvaāō daṁsēha piaamaṁ majjha</l>
        <l>tumhaṁ saraṇapavaṇṇā vi ua aṇāhā vivajjāmi</l>
      </lg>
      <lg n="648">
        <l>ia ēvaṁ bahusō vilaviūṇa paricintiamhi hiaēṇa</l>
        <l>kiṁ maha haāē imiṇā appaḍiārēṇa ruṇṇēṇa</l>
      </lg>
      <lg n="649">
        <l>dukkhāvagamōvāō ṇaṇṇō maraṇāu dīsaï kahiṁ pi</l>
        <l>tā iha sattacchaapāavammi pāsaṁ ṇibandhissaṁ</l>
      </lg>
      <lg n="650">
        <l>ēvaṁ hiaē paribhāviūṇa valiamhi vakkalavarillaṁ</l>
        <l>saccaviā jamaharavattaṇi vva hiaïcchiā sāhā</l>
      </lg>
      <lg n="651">
        <l>bhaṇiaṁ ca ṇibaddhañjalipaṇāmapuvvaṁ maṇammi jhāūṇa</l>
        <l>bhaavaṁ vissapaāvaï jaï kiṁ pi maē kaaṁ sukaaṁ</l>
      </lg>
      <lg n="652">
        <l>tā aṇṇammi vi jammē sō ccia maha piaamō havijjāsu</l>
        <l>mā hōjja puṇō ēvaṁvihāṇa dukkhāṇa sambhūī</l>
      </lg>
      <lg n="653">
        <l>ēvaṁ bhaṇiūṇa maē uvabaddhō jā tahiṁ dumē appā</l>
        <l>tō addhuḍḍīṇē jīviammi gaaṇē suō saddō</l>
      </lg>
      <lg n="654">
        <l>aï alamalamimiṇā tujjha putti vavasāasāhasarasēṇa</l>
        <l>vīsatthā hōhi ahaṁ khu tujjha jaṇaṇī balē pattā</l>
      </lg>
      <lg n="654A">
        <l>tā jhatti ṇahayalāō avayariūṇamha sahi sujaṇaṇīē</l>
        <l>taṁ tōḍiūṇa pāsaṁ gahiyāhaṁ suyaṇu ucchaṅgē</l>
      </lg>
      <lg n="655">
        <l>jāṇāmi tēṇa muṇiṇā ṇirāvarāhā vi mukkasaṅgēṇa</l>
        <l>parisēsiā si bālē dūraṁ ṇikkaruṇahiaēṇa</l>
      </lg>
      <lg n="656">
        <l>tā tujjha sō agammō suralōō jattha saï ṇivāsō mha</l>
        <l>atthi maha hiaadaïō jakkhō ṇalakūvarō ṇāma</l>
      </lg>
      <lg n="657">
        <l>vittāhivassa taṇaō suaṇō saccavvaō piāhāsī</l>
        <l>paḍivaṇṇavacchalō saï parōvaārēkkapattaṭṭhō</l>
      </lg>
      <lg n="658">
        <l>tassa samappēmi suhēṇa jēṇa piavirahadukkhamaïā vi</l>
        <l>suvaaṁsiāhĩ samaaṁ vaccanti alakkhiā diahā</l>
      </lg>
      <lg n="659">
        <l>ēvaṁ bhaṇiūṇa ciraṁ ambāē siṇēhasaṅgaamaṇāē</l>
        <l>ētthāṇiūṇa piasahi samappiā tujjha tāassa</l>
      </lg>
      <lg n="660">
        <l>tō taddiasāhintō tumhaṁ ambāē taha a tāēṇa</l>
        <l>tumhāhĩ vi savisēsaṁ saccaviā ēciraṁ jāva</l>
      </lg>
      <lg n="661">
        <l>tēṇēttiaṁ pi kālaṁ tuha ṇēhaṇibaddhajīviāsāē</l>
        <l>sabbhāvasamappiamāṇasāē dukkhaṁ cia ṇa ṇāaṁ</l>
      </lg>
      <lg n="662">
        <l>tuha suhasuhiā tuha dukkhadukkhiā tujjha hiaagaahiaā</l>
        <l>tēṇa ṇivārēmi imaṁ guruaṇamaṇabāhiraṁ kajjaṁ</l>
      </lg>
      <lg n="662A">
        <l>iya gurujaṇamaṇarahiyaṁ kajjaṁ jō kuṇaï suyaṇu sacchandō</l>
        <l>sō dukkhaharaṁ jāaï jaha jāyā haṁ khu sacchandā</l>
      </lg>
      <lg n="663">
        <l>jaï ṇicchaēṇa ēaṁ tuha hiaē saṇṭhiaṁ kuraṅgacchi</l>
        <l>tā ambāē sīsaï sa ccia savvaṁ samāṇihaï</l>
      </lg>
      <lg n="664">
        <l>ahavā saaṁ pabōhēmi tattha gantūṇa taṁ cia kumāraṁ</l>
        <l>jēṇa varējjasi dijjasi ēkkēkkamakulaharīsēhiṁ</l>
      </lg>
      <lg n="665">
        <l>ia ēvavihō dhammō siṭṭhō dēvēhĩ diamahēsīhiṁ</l>
        <l>avirujjhantō piasahi uhaāṇa vi uhaalōgasuhō</l>
      </lg>
      <lg n="666">
        <l>ēvaṁ bhaṇiāē imīē pabhaṇiaṁ ṇivvahijja jaï ēvaṁ</l>
        <l>tā kēttiamēttaṁ haaṇisāē sēsaṁ mha sāhēsu</l>
      </lg>
      <lg n="667">
        <l>bhaṇiaṁ ca maē piasahi kīsa tumaṁ ērisaṁ pi ṇa ṇiēsi</l>
        <l>aruṇakarāhaatimiraṁ puvvadisāpaṇḍuraṁ gaaṇaṁ</l>
      </lg>
      <lg n="668">
        <l>pēcchēaṁ suhamāruēṇa pahaaṁ dullakkhatārāaṇaṁ<caesura/>āmōaṁ ṇa jaṇēi kāmiṇiaṇē bālāavāliddhaaṁ</l>
        <l>dūracchiṇṇadisaṁ sahāvadhavalaṁ ōlaggacandāavaṁ<caesura/>ālikkhālihiaṁ va chāarahiaṁ jāaṁ ṇahōmaṇḍalaṁ</l>
      </lg>
      <lg n="669">
        <l>dīsaï pasarantaṇavāruṇappahāpahaatimirapabbhāraṁ</l>
        <l>haraṇakkhukkattiagaadaïccadēhāruṇaṁ gaaṇaṁ</l>
      </lg>
      <lg n="670">
        <l>ēsā vi suaṇu gharadīhiāē ciravirahavēaṇukkaṇṭhaṁ</l>
        <l>vāharaï cakkavāī ṇaliṇōvari saṇṭhiyaṁ daïaṁ</l>
      </lg>
      <lg n="671">
        <l>sammillanti suhāsāajaṇiapariōsaduvvisaṭṭāiṁ</l>
        <l>intakharadiṇaarāavasaṅkāi va kumuagahaṇāiṁ</l>
      </lg>
      <lg n="672">
        <l>ia jā mamāhĩ sōuṁ pēcchaï aruṇāruṇaṁ ṇahāhōaṁ</l>
        <l>tā uaadharāharasiharasaṇṭhiō jhatti diṇaṇāhō</l>
      </lg>
      <lg n="673">
        <l>tō maha imīē bhaṇiaṁ ēsō sahi uaasēlasiharammi</l>
        <l>lakkhārasarattō via sahasa tti samuggaō sūrō</l>
      </lg>
      <lg n="674">
        <l>kaṇaakavilammi sahasā diṭṭhē garulē vva diasaṇāhammi</l>
        <l>ōsaraï kasaṇavisaharaṇivahō vva ṇahāhi tamaṇivahō</l>
      </lg>
      <lg n="675">
        <l>ṇaliṇōaraparivasiāĩ aliulāiṁ karēhĩ viuḍintō</l>
        <l>ukkhaṇaï va tamabīāĩ pēccha rōsāruṇō sūrō</l>
      </lg>
      <lg n="676">
        <l>bālāavō ṇa ṇivaḍaï rahasamilantēsu cakkavāēsu</l>
        <l>viasiakamalasamucchaliarēṇukavisāsu sarasīsu</l>
      </lg>
      <lg n="677">
        <l>dīsanti phuriaraviarakaravālōlumpia tamataruṇō</l>
        <l>mahivēḍhaṇivaḍiāō challīō va rukkhachāāō</l>
      </lg>
      <lg n="678">
        <l>ēsō sō sūrāavasaṅgasamupphusiacandimāpasarō</l>
        <l>dhavalabbhadalasaricchō jāō gaaṇaṅgaṇē candō</l>
      </lg>
      <lg n="679">
        <l>tā vacca malaasēlaṁ jīviamaraṇāṇa bahuguṇaṁ jaṁ mha</l>
        <l>taṁ jāṇiūṇa piasahi kuṇasu saaṁ cēa kiṁ aṇṇaṁ</l>
      </lg>
      <lg n="680">
        <l>avirujjhantaṁ jaṁ guruaṇammi uiaṁ ca jaṁ siṇēhassa</l>
        <l>taṁ jāṇasi ccia tumaṁ sēsaṁ kimahaṁ pavōcchāmi</l>
      </lg>
      <lg n="681">
        <l>ēvamahaṁ āḍhattā bhāua sujavēṇa suhavimāṇēṇa</l>
        <l>taṁ cēa malaabhavaṇaṁ sampattā jattha sō diṭṭhō</l>
      </lg>
      <lg n="682">
        <l>tō taṁ paṇaṭṭhasōhaṁ aṇimajjiakuṭṭimaṁ aṇubbhiavaḍāaṁ</l>
        <l>apasāhiavandaṇamālatōraṇaṁ araïaddāraṁ</l>
      </lg>
      <lg n="683">
        <l>akaakusumōvaāraṁ appattavilēvaṇaṁ adihivattaṁ</l>
        <l>avihāviacirasōhaṁ apēcchaṇijjaṁ ca acchīṇa</l>
      </lg>
      <lg n="684">
        <l>taṁ tārisaṁ dupēcchaṁ daṭṭhūṇa hu bhavaṇaaṁ haāsāē</l>
        <l>paricintiamhi hiaē haddhī kiṁ ṇērisaṁ ēaṁ</l>
      </lg>
      <lg n="685">
        <l>haabambharakkhasuvvāsiaṁ ca dūrōsarantacirasōhaṁ</l>
        <l>ajjēaṁ kiṁ māhavilaāē parisēsiaṁ bhavaṇaṁ</l>
      </lg>
      <lg n="686">
        <l>alamahavā iha duccintiēṇa vaccāmi kēralaṁ tāma</l>
        <l>tattō ccia jāṇissaṁ ēaṁ ēvaṁvihaṁ kajjaṁ</l>
      </lg>
      <lg n="687">
        <l>paribhāviūṇa ēaṁ sampattā kēralāuriduvāraṁ</l>
        <l>tattha maē akkandiasaddō ṇisuō asōavvō</l>
      </lg>
      <lg n="688">
        <l>tō ṇivaḍiahiaavihīraṇāē uvasappiūṇa pāsammi</l>
        <l>ēkkō paōlivālō ṇihuaṁ cia pucchiō sabhaaṁ</l>
      </lg>
      <lg n="689">
        <l>bhadda kimēsō suvvaï jaṇaṇivahakkandadūsahō saddō</l>
        <l>aïgaruadukkhaparibhūabandhavō tumha ṇaarīē</l>
      </lg>
      <lg n="690">
        <l>bhaṇiaṁ ca tēṇa ajjē ajjakumārō aṇajjaṇisisamaē</l>
        <l>vasiō vijjābhavaṇē asahāō dēvvajōēṇa</l>
      </lg>
      <lg n="691">
        <l>sō amha aüṇṇāṇaṁ kattha va kēhiṁ pi duṭṭhasattūhiṁ</l>
        <l>avahariō malaamahīharāhi ṇikkaruṇahiaēhiṁ</l>
      </lg>
      <lg n="692">
        <l>malaāṇilō vi piasuasiṇēhavasakāarēṇa hiaēṇa</l>
        <l>aṇṇēsiūṇa suiraṁ jāāē samaṁ gaō mōhaṁ</l>
      </lg>
      <lg n="693">
        <l>mucchāvirāmasambhariaguṇagaṇukkaṇṭhiēhĩ taha ruṇṇaṁ</l>
        <l>jaha malaavaṇagaēhĩ vi gaēhĩ ṇa vihāviaṁ jūhaṁ</l>
      </lg>
      <lg n="694">
        <l>hā vaccha māhavāṇila hā bālaa hā aṇōvamāāra</l>
        <l>hā guṇaraaṇamahōvahi hā aviṇaabhīru kattha tumaṁ</l>
      </lg>
      <lg n="695">
        <l>dīsihisi puṇō vi maē suaṇajaṇasalāhiēhĩ sumaīhiṁ</l>
        <l>kīlantō malaamahīharammi samaaṁ vaaṁsēhiṁ</l>
      </lg>
      <lg n="696">
        <l>ēvamavaraṁ pi bahusō rōttūṇa ciraṁ paampiaṁ pahuṇā</l>
        <l>ēhi piē kiṁ imiṇā jaraharavāsēṇa ēttāhē</l>
      </lg>
      <lg n="697">
        <l>jassa kaē pālijjaï rajjaṁ jīaṁ dhaṇaṁ pariaṇaṁ ca</l>
        <l>sō ccēa ṇatthi sampaï kiṁ imiṇā rajjabhārēṇa</l>
      </lg>
      <lg n="698">
        <l>tuha bhāuṇō samappēmi piaamē pariaṇaṁ ca rajjaṁ ca</l>
        <l>vaccāmi vaṇaṁ paralōakajjadiṇṇēkkamaṇabhāvō</l>
      </lg>
      <lg n="699">
        <l>tō parisēsiarajjē rāē vaṇagamaṇagahiasaṅkappē</l>
        <l>savisēsaṁ ruaï jaṇō pasāasuhasumaraṇāsattō</l>
      </lg>
      <lg n="700">
        <l>ia ēmavihaṁ bhāua dussōavvaṁ tahiṁ suṇēūṇa</l>
        <l>aphuḍiahiaā avivaṇṇajīviāhaṁ pi viṇiattā</l>
      </lg>
      <lg n="701">
        <l>jīviamaraṇāṇa maṇē cintantī bahuguṇaṁ mha kiṁ ēttha</l>
        <l>maha jīviēṇa sā jiaï maraï maraṇē mahāṇumaī</l>
      </lg>
      <lg n="702">
        <l>tā jīviaṁ cia varaṁ maraṇāhintō maṇammi dhariūṇa</l>
        <l>suirēṇōruṇṇamuhī ṇiavasaïṁ kaha vi sampattā</l>
      </lg>
      <lg n="703">
        <l>tō bāhajalōllialōaṇāē dīṇāṇaṇāē dūrāō</l>
        <l>ēsā maē ahavvāē daṁsaṇē ccia visaṇṇaviā</l>
      </lg>
      <lg n="704">
        <l>siṭṭhaṁ taṁ kiṁ pi maē duvvōccaṁ vajjakaḍhiṇahiaāē</l>
        <l>jaṁ tumha vēriāṇa vi savaṇavahaṁ mā hu vaccējja</l>
      </lg>
      <lg n="705">
        <l>aha taṁ sahasa tti ṇisāmiūṇa mammāhaā iva ṇisaṇṇā</l>
        <l>paḍiā dharaṇīvaṭṭhē hā kiṁ ṇēaṁ paampantī</l>
      </lg>
      <lg n="706">
        <l>tāva maē sē guruaṇasaṁvāāsaṅkirīē ghēttūṇa</l>
        <l>sīsaṁ ṇiaücchaṅgē suirēṇāsāsiā ēsā</l>
      </lg>
      <lg n="707">
        <l>ṇihuaṁ guruaṇasaṅkāluīē vialantabāhapihiacchaṁ</l>
        <l>ruṇṇaṁ ruantapariaṇaparisēsiajīviāsāē</l>
      </lg>
      <lg n="708">
        <l>hā jīviēsa hā suaṇu hā aṇantaguṇabhūmi hā daïa</l>
        <l>hā ṇikkāraṇavacchala kattha puṇō taṁ si dīsihisi</l>
      </lg>
      <lg n="709">
        <l>jaṁ paḍhamadaṁsaṇāṇandabāhapaḍipūriēhĩ acchīhiṁ</l>
        <l>saccaviō si ṇa suiraṁ taṁ ēṇhi kiṁ ṇiacchissaṁ</l>
      </lg>
      <lg n="710">
        <l>jaṁ taṅguliāharaṇacchalēṇa suiraṁ ṇipīḍiō tumhi</l>
        <l>sō mē taha laggō ccia ajja vi hatthō ṇa vīsaraï</l>
      </lg>
      <lg n="711">
        <l>diṇṇāĩ jāĩ māhavilaāē jaha tuha sahatthalihiāiṁ</l>
        <l>amaamaāĩ va lēhakkharāĩ ēṇhiṁ visāanti</l>
      </lg>
      <lg n="712">
        <l>ia ēvaṁ bahusō palaviūṇa bhaṇiaṁ imīē maha huttaṁ</l>
        <l>asamatthāhaṁ piasahi tēṇa viṇā jīviuṁ ēṇhiṁ</l>
      </lg>
      <lg n="713">
        <l>tā juttamajuttaṁ kiṁ pi jaṁ maē laṅghiāsi paṇaēṇa</l>
        <l>taṁ marisējjasu piasahi maraṇamaālē kaaṁ vihiṇā</l>
      </lg>
      <lg n="714">
        <l>ṇa a lajjā ṇa a viṇaō ṇa kumārijaṇōiaṁ aṇuṭṭhāṇaṁ</l>
        <l>ṇa a sō piō ṇa mōkkhaṁ tō kiṁ haajīviēṇamha</l>
      </lg>
      <lg n="715">
        <l>imiṇā asuhajjiakammakalusiēṇamha kiṁ sarīrēṇa</l>
        <l>taha kaha vi vivajjissaṁ jaha puṇa jammō ccia ṇa hōi</l>
      </lg>
      <lg n="716">
        <l>bhaṇiaṁ ca maē piasahi mā ēvaṁ bhaṇasu kiṁ ṇaāṇāsi</l>
        <l>jō jassa hiaadaïō milaï jiantō jiantassa</l>
      </lg>
      <lg n="716A">
        <l>cirapavasiō vi āvaï vāhiggahiō vi ṇivvuō hōi</l>
        <l>bandhaṇagaō vi muñcaï maō tti jhīṇā kahā lōē</l>
      </lg>
      <lg n="717">
        <l>jīaṁ tivaggasiddhīē kāraṇaṁ dullahaṁ ca jialōē</l>
        <l>ṇa hi tēṇa viṇā piasahi havanti hiaïcchiā bhōā</l>
      </lg>
      <lg n="718">
        <l>sō tujjha piō piasahi ṇa vivajjaï ṇūṇa juasaēhiṁ pi</l>
        <l>saccaviaṁ tassa maē dīhāualakkhaṇaṁ taïā</l>
      </lg>
      <lg n="719">
        <l>jaï bahuguṇaṁ ca maraṇaṁ ṇa jiaï malaāṇilō vi tā paḍhamaṁ</l>
        <l>jaṇaṇī vi ṇa piasuavippalambhadukkhaṁ pavajjantī</l>
      </lg>
      <lg n="720">
        <l>tā alamimiṇā maraṇāhilāsasamuhōvalaggabhāvēṇa</l>
        <l>ahavā sō hōhī tujjha suaṇu ārāhasu bhavāṇī</l>
      </lg>
      <lg n="721">
        <l>ētthaṁ cia kulabhavaṇē ṇiccaṁ ṇiamaṭṭhiāē hōhinti</l>
        <l>hiaïcchiāĩ piasahi kīsa tumaṁ maraṇamahilasasi</l>
      </lg>
      <lg n="722">
        <l>bhaṇiaṁ ca mahāṇumaīē taṁ tahā maha muhāhi sōūṇa</l>
        <l>sahi jaï ṇēcchasi maraṇaṁ tā kiṁ pi bhaṇāmi ṇisuṇēsu</l>
      </lg>
      <lg n="723">
        <l>kiṁ kāṇa vi kaha vi kumāriāṇa kulaharaṇivāsasuhiāṇa</l>
        <l>sijjhanti dēvaārāhaṇēkkacittāṇusārāiṁ</l>
      </lg>
      <lg n="724">
        <l>ia jaï maraṇamasantaṁ maṇṇasi ēvaṁvihē vi piavirahē</l>
        <l>maha mandabhāiṇīē tā hōu tavōvaṇē vāsō</l>
      </lg>
      <lg n="725">
        <l>jaha taṁ taṇaṁ va tuliūṇa siddharāēṇa ujjhiaṁ rajjaṁ</l>
        <l>taha kulabhavaṇasuhāṇaṁ saṅkappō sahi maē vi kaō</l>
      </lg>
      <lg n="726">
        <l>ia iha imīē kaaṇicchaāē ṇiaguruaṇaṁ pabōhēuṁ</l>
        <l>aṇiattamaṇāē kaō sahasa tti tavōvaṇē vāsō</l>
      </lg>
      <lg n="727">
        <l>ēvaṁ sōūṇa ciraṁ ṇīsēsaṁ kuvalaāvalimuhāō</l>
        <l>bhaṇiaṁ ṇaraṇāha maē bhaavaï kiṁ vō bhavāṇīē</l>
      </lg>
      <lg n="728">
        <l>ṇa kaō dukkhāvagamō ēmavihāṇaṁ pi tumha ēmavihē</l>
        <l>vaṇavāsakilēsasamōsarantasōkkhē tavaccaraṇē</l>
      </lg>
      <lg n="729">
        <l>bhaṇiaṁ ca isisuāē kattō iha jammadukkhavōcchēō</l>
        <l>dīsaï puvvajjiaasuhakammaōvaggiāṇamha</l>
      </lg>
      <lg n="730">
        <l>aṇṇaṁ pi tumha sīsaï savisēsaṁ jaṁ imāō iha jāaṁ</l>
        <l>ṇa kaatthō ēttiamēttiēṇa dēvvō kaēṇamha</l>
      </lg>
      <lg n="731">
        <l>ētthēkkadivasabhāē ṇisuō gōlāṇaīē paratīrē</l>
        <l>paḍirāvapūriāsō ṇarāṇa garuō halabbōlō</l>
      </lg>
      <p>jahā</p>
      <lg n="732">
        <l>ētthuttarapuvvapalōṭṭabhūmibhāē khivēha pattōlī</l>
        <l>vicchiṇṇaṁ kīraü rāulassa rāaṅgaṇuddēsaṁ</l>
      </lg>
      <lg n="733">
        <l>parahuttaṁ sārējjasu haṭṭavahō jēṇa ēttha sammāi</l>
        <l>iarō vi haṭṭaṇivahō vēaḍiavaṇiddhurālaggō</l>
      </lg>
      <lg n="734">
        <l>iha hōu piṇḍavāsō ēttha ṇiōī havantu āsaṇṇē</l>
        <l>iha vāsō vārakarēṇuāṇa ēsō aṇuggīṇa</l>
      </lg>
      <lg n="735">
        <l>mōttuṁ bhaṇḍāramahāṇasāṇa gōrīharassa païrēkkē</l>
        <l>maggō suṇaṭṭasālāē hōu jō jattha sō tattha</l>
      </lg>
      <lg n="736">
        <l>kalusijjaï jā ṇa jalaṁ karēṇukarituraaṇarasamūhēhiṁ</l>
        <l>tā bharasu majjhaṇāvēllamajjaṇakkaṇaadōṇīō</l>
      </lg>
      <lg n="737">
        <l>ia jā suvvaï ēsō halabōlō tāṇa ēkkamēkkāṇa</l>
        <l>tā dūsapaṭṭasālāsaēhĩ āvāsiō lōō</l>
      </lg>
      <lg n="738">
        <l>ētthantarammi varavārakamiṇisaṅghāasiṭṭhasirivihavā</l>
        <l>vivihāavattaparipihiaṇahaalōruddharavikiraṇā</l>
      </lg>
      <lg n="739">
        <l>ramaṇiyaṇasamūhugghuṭṭhamaṅgalārāvapūriadiantā</l>
        <l>kañcuiaṇumaggagaā rāakumārī tahiṁ pattā</l>
      </lg>
      <lg n="740">
        <l>aha ētthamhatavōvaṇakusumāmōāvalambiamaṇāē</l>
        <l>bhaṇiāō ṇiavaaṁsīō kuṇaha kusumōccaaṁ ēttha</l>
      </lg>
      <lg n="741">
        <l>tō khiṇṇakarēṇusamōsarantadaradāviōruvēḍhāō</l>
        <l>paritaliṇaṇiaṁsaṇasiḍhilagaṇṭhisañjamaṇasīlāō</l>
      </lg>
      <lg n="742">
        <l>vialambalapāuraṇaggakhaliacaraṇāravindagamaṇāō</l>
        <l>vialantamēhalāvaliguṇakalaṇakkhaliahatthāō</l>
      </lg>
      <lg n="743">
        <l>asamañjasapaaṇikkhēvavasaviambhantaṇēuraravāō</l>
        <l>raṅkhōlirahāravimūḍhakaṇaavalaāvalibhuāō</l>
      </lg>
      <lg n="744">
        <l>ia vivihakusumaparimalagandhavahukkhittahiaabhāvāō</l>
        <l>ētthamha samīvasamāgaāu varapupphalāīō</l>
      </lg>
      <lg n="745">
        <l>pāraddhaṁ ca saaṇhāhĩ tāhĩ kusumōccaaṁ vaṇē kāuṁ</l>
        <l>ēkkēkkamajaakaṅkhiamaṇāhĩ pariuṭṭhavaaṇāhiṁ</l>
      </lg>
      <lg n="746">
        <l>tō sahasāaḍḍhiataruṇaviḍavapālambacumbiathaṇāhiṁ</l>
        <l>karakamalakōmalaṅguliṇahakiraṇāruṇiagōcchāhiṁ</l>
      </lg>
      <lg n="747">
        <l>dūruccāiabhuajualavasavirāantativalivalaāhiṁ</l>
        <l>calaṇaalaggaṭṭhiatharaharantathōrōruvēḍhāhiṁ</l>
      </lg>
      <lg n="748">
        <l>ṇīsāsasamīrucchittakusumaraataraliacchijualāhiṁ</l>
        <l>alaāvalivivaraviṇintasēataṇṇāatilaāhiṁ</l>
      </lg>
      <lg n="749">
        <l>ṇiviḍalaāharasañcaraṇaviluliālaaviḍhattasōhāhiṁ</l>
        <l>bandhujjhiakusumavimūḍhabhamaraḍakkāharillāhiṁ</l>
      </lg>
      <lg n="750">
        <l>ia suirēṇa samāṇavi tāhiṁ suraaṁ va kusumapariammaṁ</l>
        <l>pāraddhaṁ gōlāsalilamajjaṇaṁ jaṇiakhēāhiṁ</l>
      </lg>
      <lg n="751">
        <l>tō viaḍāsōatalē saṇṭhaviāharaṇakusumavāsāhiṁ</l>
        <l>saccaviaṁ vimalagahīramaṇaharaṁ varasarīsalilaṁ</l>
      </lg>
      <lg n="752">
        <l>tā vimalasaliladaṁsaṇaṇivvaviārattabhāvaracchīṇa</l>
        <l>ṇahakōḍiviralliacihurabhāraruddhāvarōhāṇa</l>
      </lg>
      <lg n="753">
        <l>āmukkāharaṇapalahuiaṅgaparihatthapaaṇivēsāṇa</l>
        <l>savisēsagaṇṭhisañjamiaviuṇakacchaḍaavēḍhāṇa</l>
      </lg>
      <lg n="754">
        <l>ia paḍhamamajjaṇārambharahasasañcāliambuṇivahāṇa</l>
        <l>aṇṇa ccia kā vi varaṅgaṇāṇa sōhā samullasiā</l>
      </lg>
      <lg n="755">
        <l>kīē vi ṇibuḍḍantōrumūlavasapasariō sarīrammi</l>
        <l>rōmañcō jōvvaṇakandakuharakaraṇiṁ samuvvahaï</l>
      </lg>
      <lg n="756">
        <l>kīē va jalapariggahiaṇāhivivaruggaā samāruhaï</l>
        <l>thaṇamūlāsāiatantukasaṇavalli vva rōmalaā</l>
      </lg>
      <lg n="757">
        <l>kīē vi visamativalītaraṅgapakkhalaṇavasasamucchaliaṁ</l>
        <l>ṇimisaddhaṁ siapaṭṭaṁsuaṁ va sihiṇōvarē salilaṁ</l>
      </lg>
      <lg n="758">
        <l>kīē vi samantāantasalilamajjhaṭṭhiaṁ ramantīē</l>
        <l>pavaṇāhaasarasamburuhavibbhamaṁ hōi muhakamalaṁ</l>
      </lg>
      <lg n="759">
        <l>rattuppalamahusaddhāluēṇa kīē vi muddhabhasalēṇa</l>
        <l>parimāṇantīē jalaṁ ḍakkō uddhaṭṭhiō hatthō</l>
      </lg>
      <lg n="760">
        <l>sō tīē taraliaṅgulivihuō karapallavō ruantīē</l>
        <l>tō sē sahīhĩ muhamāruēṇa kaha kaha vi ṇivvaviō</l>
      </lg>
      <lg n="761">
        <l>ia vaaṇaṇaaṇathaṇaharakaraalaparicumbirālivāuliō</l>
        <l>uttiṇṇō sō gōlādahāhi varakāmiṇīsatthō</l>
      </lg>
      <lg n="762">
        <l>majjhammi tāṇa sā varakumāriā maṇaharēhĩ aṅgēhiṁ</l>
        <l>mahaṇuttiṇṇāhĩ va accharāhĩ parivāliā lacchī</l>
      </lg>
      <lg n="763">
        <l>tō sā amhēhĩ ciraṁ bhāua ṇivvaṇṇiā paattēṇa</l>
        <l>suravahudaṁsaṇadūsikkhiēhĩ acchīhĩ puṇaruttaṁ</l>
      </lg>
      <lg n="764">
        <l>ṇahamaṇikiraṇāruṇakōmalaṅgulīdalavirāiāvaavaṁ</l>
        <l>ṇiggūḍhagupphasupariṭṭhiaṁ ca caraṇāravindajuaṁ</l>
      </lg>
      <lg n="765">
        <l>paviralataṇurōmasuvaṭṭiaṅgasamasandhibandhaṇaṁ sahaï</l>
        <l>lāaṇṇasuvaṇṇaviṇimmiaṁ ca varajaṅghiājualaṁ</l>
      </lg>
      <lg n="766">
        <l>ramaṇabharabhaṅgabhīaṁ va saṅgaaṁ sirisakusumasōmālaṁ</l>
        <l>karikalahakarāāraṁ haraï kumārīē ūrujuaṁ</l>
      </lg>
      <lg n="767">
        <l>gambhīraṇāhitaṇutivalibhaṅguraṁ daravisaṭṭarōmalaaṁ</l>
        <l>tucchaṁ saṁsārasuhaṁ va maṇaharaṁ majjhaēsaṁ sē</l>
      </lg>
      <lg n="768">
        <l>ṇivviccuttuṅgāhōakakkasaṁ pikkasirihalasaricchaṁ</l>
        <l>hōntapariṇāhagaruaṁ agdhaï ṇavathaṇaharucchaṅgaṁ</l>
      </lg>
      <lg n="769">
        <l>kaṅkēlipallavāambakaraalālaṅkiaṁ samuvvahaï</l>
        <l>mandāiṇikaṇaamuṇāliāṇusarisaṁ bhuājualaṁ</l>
      </lg>
      <lg n="770">
        <l>suvisiṭṭhatirēhāvaraṇaviraïō maḍahapariarābandhō</l>
        <l>kalahōakalasakaṇṭhāvasāaṇō kandharaṇivēsō</l>
      </lg>
      <lg n="771">
        <l>raïkaṇaïkusumagōcchō vva īsimajjhuṇṇaō suhāvēi</l>
        <l>dasaṇāvaliparivēsō viddumarāāruṇō aharō</l>
      </lg>
      <lg n="772">
        <l>avisaṭṭapuḍajuāṇubbhaḍujjuō vaaṇakamalakaasōhō</l>
        <l>ṇiṇṇuṇṇaamajjhatthō viharaï sē ṇāsiāvaṁsō</l>
      </lg>
      <lg n="773">
        <l>ciramajjaṇasalilakasāapāḍalāvaṅgadēsadīhāiṁ</l>
        <l>ṇaaṇāĩ bālaraviarachittāiṁ dīvarāiṁ va</l>
      </lg>
      <lg n="774">
        <l>sajjīvakāmakōaṇḍasacchahaṁ savaṇapattapērantaṁ</l>
        <l>ṇaaṇuppalaṇālajuaṁ va sahaï bhumaāvalījaalaṁ</l>
      </lg>
      <lg n="775">
        <l>addhēndubimbasarisaṁ ṇiḍālaphalaaṁ vihāi ṇippaṅkaṁ</l>
        <l>jōvvaṇasirīē muhadappaṇaṁ va vihiṇā viṇimmaviaṁ</l>
      </lg>
      <lg n="776">
        <l>taṇukasaṇasiṇiddhāāmamaṇaharō dūradēsakaasōhō</l>
        <l>paṭṭhiṇisaṇṇō sē haraï bhaṅgurō kēsapabbhārō</l>
      </lg>
      <lg n="777">
        <l>ia jō jō sē dīsaï aṅgāvaavāṇa kō vi uddēsō</l>
        <l>sō sō ṇa dēi caliuṁ aṇimisapēcchīṇa acchīṇi</l>
      </lg>
      <lg n="778">
        <l>taṁ taha suiraṁ ṇivvaṇṇiūṇa paricintiamhi hiaēṇa</l>
        <l>aṇṇō sō kō vi vihī jassēaṁ rūvaviṇṇāṇaṁ</l>
      </lg>
      <lg n="779">
        <l>aṇṇaha kaha vēajaḍassa tassa visaāhilāsavimuhassa</l>
        <l>ṇippajjaï lōapiāmahassa ēvaṁvihaṁ rūvaṁ</l>
      </lg>
      <lg n="780">
        <l>maṇṇē candāmaapāriāavammahavasantamaïrāē</l>
        <l>kōtthuhasirisārasamuccaāhĩ ēsā viṇimmaviā</l>
      </lg>
      <lg n="781">
        <l>kiṁ ēsā ṇāavahū ṇu hōjja vijjāharī ṇu dēvī ṇu</l>
        <l>asurajuāṇī siddhaṅgaṇā ṇu maccaṁ samōiṇṇā</l>
      </lg>
      <lg n="782">
        <l>tāvaa sē ṇāmaṇivāsajammakōūhalāviāṇamha</l>
        <l>bhaṇiā vicittalēhā ṇāmēṇa vaaṁsiā tīē</l>
      </lg>
      <lg n="783">
        <l>hala sahi vicittalēhē aṇugamasu imaṁ tavōvaṇaṁ tāva</l>
        <l>jāva ṇivattēmi ahaṁ pūāammaṁ bhavāṇīē</l>
      </lg>
      <lg n="784">
        <l>jō sā vicittalēhā bhāua sahasā samāgaā ēttha</l>
        <l>abbīyaṁ piva hiaaṁ tissā uvalakkhiaṁ amhi</l>
      </lg>
      <lg n="785">
        <l>sā dūrakaapaṇāmā bhaṇiā amhēhi tujjha kā ēsā</l>
        <l>sundari vaaṁsabhāvāṇusaṅgaā aṇuvamakumārī</l>
      </lg>
      <lg n="786">
        <l>kassa va ēsā dhūā kēṇa va kajjēṇa āgaā ēttha</l>
        <l>kattha va jāhī sāhasu kiṁ ṇāmaṁ kattha va ṇivāsō</l>
      </lg>
      <lg n="787">
        <l>bhaṇiaṁ ca tīē bhaavaï ēaṁ jaï atthi tumha kōhallaṁ</l>
        <l>tā sāhēmi ṇisāmēsu vittharatthaṁ kahēavvaṁ</l>
      </lg>
      <lg n="788">
        <l>atthi tisamuddapuhaīvikkhāajasō akhaṇḍiapaāvō</l>
        <l>ṇāmēṇa silāmēhō siṁhaladīvāhivaṇarindō</l>
      </lg>
      <lg n="789">
        <l>sō ēkkammi sudiahē pāraddhiviṇiggaō mahāraṇṇē</l>
        <l>ramiūṇa ciraṁ raṇṇāu paḍiṇiattō purāhuttaṁ</l>
      </lg>
      <lg n="790">
        <l>tō tattha ēkkapāikkaturaagaasāhaṇēṇa sañcaliō</l>
        <l>sahasa tti viaḍadāḍhō puraō kōlōsamucchaliō</l>
      </lg>
      <lg n="791">
        <l>tō ēkkahaasahāō tassa varāhassa maggasaṁlaggō</l>
        <l>ṇaraṇāhō tāva gaō jā taruviḍavāulaṁ raṇṇaṁ</l>
      </lg>
      <lg n="792">
        <l>tā tattha kurarakāraṇḍacakkakalahaṁsakaṅkasaṅkiṇṇaṁ</l>
        <l>bhamarabharōṇaapaṅkaaraarañjiapiṅgapērantaṁ</l>
      </lg>
      <lg n="793">
        <l>ēvavihaṁ sō bhaavaï kamalasaraṁ rāiṇō ṇiantassa</l>
        <l>sahasa tti sampaïṭṭhō atthāhajalaṁ mahākōlō</l>
      </lg>
      <lg n="794">
        <l>tā gambhīrasarōvarapavēsavisamaṁ gaē varāhammi</l>
        <l>sacchariō sa vilakkhō muhuttamēttaṁ ṭhiō rāā</l>
      </lg>
      <lg n="795">
        <l>tō parisuḍhiaturaṅgō sō sahasā vimhaāvahiahiaō</l>
        <l>āsaṇṇamasōavaṇaṁ sisiracchāaṁ samallīṇō</l>
      </lg>
      <lg n="796">
        <l>tā tattha uhaakaragahiakusumamālā maṇōharāvaavā</l>
        <l>ēkkasariāi pahuṇō puraō parisaṇṭhiā bālā</l>
      </lg>
      <lg n="797">
        <l>rāēṇa taō bhaṇiā kāsi tumaṁ ērisē mahāraṇṇē</l>
        <l>sacchandā varamālaṁ appasi maha kēṇa kajjēṇa</l>
      </lg>
      <lg n="798">
        <l>bhaṇiaṁ ca tīē ṇaravaï kiṁ imiṇā pucchiēṇa tuha tāva</l>
        <l>pariṇēsu maṁ ṇisaṅkō jāṇihisi gaēhĩ diahēhiṁ</l>
      </lg>
      <lg n="799">
        <l>taṁ taha sōūṇa ṇarāhivēṇa sā bāliā puṇō bhaṇiā</l>
        <l>sundari ṇarāhivāṇaṁ ēsō maggō ccia ṇa hōi</l>
      </lg>
      <lg n="800">
        <l>apariggahā kumārī amuṇiagōttakkamā aïṭṭhasuā</l>
        <l>kaha pariṇijjasi bālē kahasu tumaṁ cēa maha ēaṁ</l>
      </lg>
      <lg n="801">
        <l>bhaṇiaṁ ca tīē ṇaravaï ēsō ccia supurisāṇa sadbhammō</l>
        <l>tā sāhēmi ṇisāmēsu kulaharaṁ jaṁ mha ēttāhē</l>
      </lg>
      <lg n="802">
        <l>atthi kaṇaāalucchaṅgasaṅgaā tiasalōavikkhāā</l>
        <l>sulasā ṇāmēṇa purī accantamaṇōharā rammā</l>
      </lg>
      <lg n="803">
        <l>tattha a vijāharēndō haṁsō ṇāmēṇa tiasavikkhāō</l>
        <l>tassamhē hi ṇarāhiva dō ccia dhūāō jāāō</l>
      </lg>
      <lg n="804">
        <l>ēkkāē vasantasirī majjha mahallāē ṇāma ṇaraṇāha</l>
        <l>vāhittā saraasirī ahaṁ pi ṇiaguruaṇēṇa tahiṁ</l>
      </lg>
      <lg n="805">
        <l>ēvaṁ ṇē dō vi pahāasamaasaṅgīaappasaṅgēṇa</l>
        <l>dēvīharāṇa puraō kēlāsagiriṁ pavaṇṇāō</l>
      </lg>
      <lg n="806">
        <l>tatthamhēhi ṇarāhiva harisavasupphullalōaṇō diṭṭhō</l>
        <l>gōrīharāṇa puraō paṇaccamāṇō gaṇāhivaī</l>
      </lg>
      <lg n="807">
        <l>aha sō maē gaṇēsō ciraparicaavimhaāē sāmi tahiṁ</l>
        <l>uvahasiō tēṇāhaṁ pakkhittā maccalōammi</l>
      </lg>
      <lg n="808">
        <l>ēsō maha tēṇaṁ cia sūaravēsō daāluṇā diṇṇō</l>
        <l>ṇiadūō jēṇa tumaṁ aṇuggahatthaṁ mha uvaṇīō</l>
      </lg>
      <lg n="809">
        <l>tā tēṇaṁ cia diṇṇō taṁ si varō bhaavaā gaṇēsēṇa</l>
        <l>pariṇēsu ṇirāsaṅkō ēvavihaṁ tumha aviruddhaṁ</l>
      </lg>
      <lg n="810">
        <l>ēvaṁ sōūṇa ṇarāhivēṇa pariōsaviasiamuhēṇa</l>
        <l>takkālōiavihiṇā pariṇīā tēṇa sā tattha</l>
      </lg>
      <lg n="811">
        <l>tāva a turaṅgakhurakhōjjapavahalaggēṇa sāhaṇēṇa tahiṁ</l>
        <l>saccaviō ṇaraṇāhō saraasirīlambhapariuṭṭhō</l>
      </lg>
      <lg n="812">
        <l>tō saraasirīdaṁsaṇapahiṭṭhaparivārapariliō rāā</l>
        <l>sampattō ṇiabhavaṇaṁ bandiṇajaasaddahalabōlaṁ</l>
      </lg>
      <lg n="813">
        <l>aha tissā tēṇa tahiṁ ēsā līlāvaï tti ṇāmēṇa</l>
        <l>uppaṇṇā piataṇaā kiṁ bhaṇaï ihāgaā kīsa</l>
      </lg>
      <lg n="814">
        <l>taṁ tumha sīsaï ccia imīē jaṁ jammavāsarāhintō</l>
        <l>ajjadiasantaraṁ jāva vittharatthaṁ kahēavvaṁ</l>
      </lg>
      <lg n="815">
        <l>kēṇāvi jammadiahē imīē asarīriāē vāāē</l>
        <l>divvēṇa samāiṭṭhaṁ siṭṭhaṁ dēvaṇṇuēhiṁ pi</l>
      </lg>
      <lg n="816">
        <l>jaha tō imīē varabāliāē hōhī varō tti varasamaē</l>
        <l>sō saalapuhaïṇāhō lahihī divvāō siddhīō</l>
      </lg>
      <lg n="817">
        <l>ēvaṁ sōūṇa kaaṁ vaddhāvaṇaaṁ mha rāiṇā tattha</l>
        <l>pahaāĩ saṅkhakāhalaravasaṁvaliāĩ tūrāiṁ</l>
      </lg>
      <lg n="818">
        <l>ubbhīkaāu varaguḍiāō haṭṭēhĩ haṭṭasōhāō</l>
        <l>dēvālaēhĩ dēvaṅgadhaavaḍāō a lōēṇa</l>
      </lg>
      <lg n="819">
        <l>paramapariōsamuiō paṇacciō varavilāsiṇīṇivahō</l>
        <l>diṇṇāĩ vippabandiṇa bahuvihaāiṁ ca dāṇāiṁ</l>
      </lg>
      <lg n="820">
	<l>ēvaṁ ṇivvattāsēsaṇāmakaraṇāimaṅgalīēhiṁ</l>
	<l>taddiasaṁ kīrantēhĩ bālabhāvāu uttiṇṇā</l>
      </lg>
      <lg n="821">
        <l>ṇivvaḍiāsēsavilāsasōhasupasāhiēhĩ aṅgēhiṁ</l>
        <l>ārambhō ṇavajōvvaṇasirīē gahiō aālēṇa</l>
      </lg>
      <lg n="822">
        <l>tāva a lāvaṇṇāmaapūrijjantāṁĩ sē ṇiēūṇa</l>
        <l>aṅgāĩsilāmēhēṇa cintiaṁ kō varō hōjja</l>
      </lg>
      <lg n="823">
        <l>aṇṇammi diṇē bahusikkhiāṇa sumaīṇa viddhakusalāṇa</l>
        <l>ṇiaṇaaracittaārāṇa appiō rāiṇā ṇiamō</l>
      </lg>
      <lg n="824">
        <l>jaha vaccaha hē ujjhāyasīsahā ēttha puhaïvikkhāā</l>
        <l>vasuhāhivā lihēūṇa majjha dāvēha jē kē vi</l>
      </lg>
      <lg n="825">
        <l>tō tēhĩ cittaārēhĩ tē ṇarēndā bahūhĩ diahēhiṁ</l>
        <l>lihiūṇa jahāiṭṭhā suhadiahē dāviā pahuṇō</l>
      </lg>
      <lg n="826">
        <l>tēṇāvi ciraṁ ṇivvaṇṇiūṇa līlāvaīē vāsaharē</l>
        <l>saṇṭhaviā supaïttēṇa kiṁ pi hiaē dharēūṇa</l>
      </lg>
      <lg n="827">
        <l>tō jaddiasāhintō diṭṭhā vasuhāhivā imīē tahiṁ</l>
        <l>taddiasāō dīsaï diahē diahē kisāantī</l>
      </lg>
      <lg n="828">
        <l>ṇa ramaï sahīhĩ samaaṁ ṇa dēi suasāriāṇa parivāḍiṁ</l>
        <l>ṇāharaṇaṁ paḍivajjaï ṇa suṇaï gēaṁ pi gijjantaṁ</l>
      </lg>
      <lg n="829">
        <l>kusumōccaaṁ pi ṇa kuṇaï bhavaṇujjāṇammi viasialaammi</l>
        <l>ṇa a bhavaṇadīhiāmajjaṇammi cittaṁ samappēi</l>
      </lg>
      <lg n="830">
        <l>ṇa a rajjaṁ bahu maṇṇaï ṇa ramaï vāulliāhĩ aviaṇhaṁ</l>
        <l>ṇiddaṁ viṇā vi saaṇaṁ ṇa a muñcaï addhaṇimisaṁ pi</l>
      </lg>
      <lg n="831">
        <l>ṇa a visaï ṇaṭṭasālaṁ ṇa a kīlāpavvaaṁ samāruhaï</l>
        <l>dhārāharē vi ṇa ramaï ṇāhārē āaraṁ kuṇaï</l>
      </lg>
      <lg n="832">
        <l>ia ēva maē uvalakkhiūṇa ēkkammi vāsaravirāmē</l>
        <l>kāūṇa rahassaṁ ṇavara pucchiā sahi ṇisāmēsu</l>
      </lg>
      <lg n="833">
        <l>kīsa tumaṁ taddiasaṁ jōyābhāsaṁ gaā iva dupēcchaṁ</l>
        <l>saṅkappālihiaṁ piva pēcchantī ṇālasaṁ jāsi</l>
      </lg>
      <lg n="834">
        <l>ṇa ramasi kēṇāvi samaṁ diṭṭhaṁ pi ṇa pariaṇaṁ samālavasi</l>
        <l>amhaṁ pi ṇa vēsambhasi alamahavā pucchiāē taē</l>
      </lg>
      <lg n="835">
        <l>taṁ taha sōūṇa mamāhĩ paṇaaparikōakakkasaṁ vaaṇaṁ</l>
        <l>līlāvaīē bhaṇiaṁ piasahi kaha tujjha ṇa kahēmi</l>
      </lg>
      <lg n="836">
        <l>ṇa tahā jaṇanti sōkkhaṁ kajjavisēsā visēsaramaṇīā</l>
        <l>dīsantā vi hu ēkkēhĩ jaha vaaṁsēsu sīsantā</l>
      </lg>
      <lg n="837">
        <l>aṇuhūāṇa vi ēkkēhĩ daïadaṁsaṇavisēsasōkkhāṇa</l>
        <l>pacchā vaaṁsisiṭṭhāṇa pallavā tāṇa pasaranti</l>
      </lg>
      <lg n="838">
        <l>tā sāhēmi ṇisāmēsu tujjha ēāṇa puhaïvālāṇa</l>
        <l>majjhammi imō jō taviakaṇaasarisappahō lihiō</l>
      </lg>
      <lg n="839">
        <l>dīsaï taṇukasaṇasaṇiddhakēsavallaripasāhiāvaavō</l>
        <l>viulāṇaṇāravindō ārattatihāaṇaaṇajuō</l>
      </lg>
      <lg n="840">
        <l>uṇṇaaṇāsāvaṁsō supariṭṭhiamaḍahakandharābandhō</l>
        <l>viaḍōratthaladēsō ājāṇupalambadīhabhuō</l>
      </lg>
      <lg n="841">
        <l>macchaṅkusajavacakkaṅkakaraalō pīṇapīvarapaōṭṭhō</l>
        <l>taṇumajjhō sīhakaḍī karikarajaṅghōru suhacalaṇō</l>
      </lg>
      <lg n="842">
        <l>ēaṁ daṭṭhūṇa mahaṁ jāaṁ kōūhalaṁ paraṁ hiaē</l>
        <l>dhaṇṇāō tāu jāṇaṁ daïō ēsō ṇarāhivaī</l>
      </lg>
      <lg n="843">
        <l>dhaṇṇāṇa vi dhaṇṇaarāō tāō daïāō jāō ēassa</l>
        <l>pēcchanti muhaṁ ṇiccaṁ tāṇaṁ pi ṇamō purandhīṇaṁ</l>
      </lg>
      <lg n="844">
        <l>ia ēvaṁ cintantīē sō maē pucchiō sucittaarō</l>
        <l>siṭṭhaṁ ca tēṇa ēsō rāā sālāhaṇō ṇāma</l>
      </lg>
      <lg n="845">
        <l>akhaliapaāvapasarō uiōiyavaṁsasambhavō suaṇō</l>
        <l>savvakalāpattaṭṭhō cāī sūrō suhārāhō</l>
      </lg>
      <lg n="846">
        <l>aha tassa muhāhi ṇisāmiūṇa savisēsakōuhallāē</l>
        <l>jāā maṇaḍōhalaā jaï ēsō maha varō hōi</l>
      </lg>
      <lg n="847">
        <l>ēvaṁ taddiasapavittharantacintābharōtthaamaṇāē</l>
        <l>bahuēhĩ ṇavara diahēhĩ majjha sahi āgaā ṇiddā</l>
      </lg>
      <lg n="848">
        <l>tā sō jahasambhāviarūvāisaō ṇarāhivō tattha</l>
        <l>jāṇāmi samāsīṇō āgantūṇamha saaṇīē</l>
      </lg>
      <lg n="849">
        <l>tā sahi paccakkhaṁ piva taddaṁsaṇasajjhasāvahiyahiaā</l>
        <l>sahasa tti samuṭṭhantī hatthē ghēttūṇa ṇē bhaṇiā</l>
      </lg>
      <lg n="850">
        <l>ēēhĩ avaṅgēhuṇṇamantabhumaāvalantavisamēhiṁ</l>
        <l>hariūṇa majjha hiaaṁ ṇaaṇēhĩ kahiṁ khu caliā si</l>
      </lg>
      <lg n="851">
        <l>tā takkhaṇaṁ pakampantahiaapaḍivaṇṇapaṇaapasarā vi</l>
        <l>lajjāē ahaṁ piasahi ṇaïñci paḍijampiā tassa</l>
      </lg>
      <lg n="852">
        <l>tō tēṇa majjha sahasā thimiālasalōaṇuṇṇaamuhēṇa</l>
        <l>diṇṇō paōharōvari sasēaviralaṅgulī hatthō</l>
      </lg>
      <lg n="853">
        <l>avagūhiūṇa dhaṇiaṁ ṇavara ṇisaṇṇō puṇō tahiṁ cēa</l>
        <l>pariumbiamhi vaaṇē ṇaaṇēsu kavōlapāsēsu</l>
      </lg>
      <lg n="854">
        <l>ēvaṁ ca cāṭuārēṇa tēṇa lajjā alajjirēṇamha</l>
        <l>avahariā hiaāō samaaṁ kōmārabhāvēṇa</l>
      </lg>
      <lg n="855">
        <l>ētthupparaṁ ṇa āṇāmi kiṁ pi jaṁ tuha kahēmi vāāē</l>
        <l>hiaaṁ cia jaï jāṇaï kēttiamēttaṁ ṇa vimharaï</l>
      </lg>
      <lg n="856">
        <l>tāvaa pahāapaḍihaatūraṇiṇāēṇa paḍiviuddhāē</l>
        <l>saccaviaṁ sayaṇīaṁ jā sō ṇa aṇamhi kattha gaō</l>
      </lg>
      <lg n="857">
        <l>taddiasāō piasahi taṁ cia khalu siviṇaaṁ sarantīē</l>
        <l>paccakkhasōkkhataṇhāluāē parivaḍḍhiā cintā</l>
      </lg>
      <lg n="858">
        <l>tā sukkapāavabbhantaruggaō huavahō vva maha maaṇō</l>
        <l>cintāsamīraṇuddīviō vva hiaammi pajjaliō</l>
      </lg>
      <lg n="859">
        <l>tā ṇa suhaṁ saaṇīē ṇa a dharaṇialē ṇa bāhirē ṇa gharē</l>
        <l>ṇa a diṇasamaē ṇa ṇisāsu kaha vi pāvanti aṅgāiṁ</l>
      </lg>
      <lg n="860">
        <l>ēāi mi ramaṇīāĩ jāĩ bhaṇiāĩ tumhi puṇaruttaṁ</l>
        <l>vivarīāĩ asēsāĩ tāĩ jāāĩ maha ēṇhiṁ</l>
      </lg>
      <lg n="861">
        <l>aha kiṁ puṇaruttapaampiēṇa bahuēṇa tujjha sahi puraō</l>
        <l>uddēsiaṁ pi jāṇasi hiaaṇihittaṁ mha sabbhāvaṁ</l>
      </lg>
      <lg n="862">
        <l>jaï sō ēttha ṇa ēhī tāō ṇa a pēsihī mamaṁ tattha</l>
        <l>tā dūsahaṁ sahantī maraṇē vi suhaṁ ṇa pāvissaṁ</l>
      </lg>
      <lg n="863">
        <l>taṁ taha sōūṇa ciraṁ bhaavaï bhaṇiamhi taha vi ṇūmēsi</l>
        <l>ēmavihō aṇurāō ēmavihē vi hu varē jāō</l>
      </lg>
      <lg n="864">
        <l>ambāē imaṁ sīsaü sa ccia tāassa kahaü jaṁ santaṁ</l>
        <l>sō vi hu suddhasahāvō kāhī hiaïcchiaṁ tujjha</l>
      </lg>
      <lg n="865">
        <l>bhaṇiaṁ puṇō vi līlāvaīē kimahaṁ ṇa āṇimō ēaṁ</l>
        <l>siviṇaadiṭṭhammi jaṇē aṇubandhō paḍaï uvahāsē</l>
      </lg>
      <lg n="866">
        <l>taha vi hu jaha ṇa hasijjaï lakkhijjaï jaha ṇa pōḍhimā majjha</l>
        <l>taha sāhējjasu piasahi ambāē ṇijjaṇammi tumaṁ</l>
      </lg>
      <lg n="867">
        <l>ēvaṁ bhaṇiāi maē bhaavaï gantūṇa ṇijjaṇuddēsē</l>
        <l>siṭṭhaṁ māāpiuṇō ṇa virujjhaï jaha salajjāṇa</l>
      </lg>
      <lg n="868">
        <l>tō guruaṇēṇa ēsā taṁ cia bahu maṇṇiūṇa maha bhaṇiaṁ</l>
        <l>savvāarēṇa hālassa pēsiā vaccaü pahāē</l>
      </lg>
      <lg n="869">
        <l>ia ēmavihaṁ bhāua vicittalēhāṇaṇāhi sōūṇa</l>
        <l>sahasa tti mahāṇumaīē pabhaṇiaṁ saharisaṅgīē</l>
      </lg>
      <lg n="870">
        <l>piasahi vicittalēhē ēsāhaṁ iha vasantasiritaṇaā</l>
        <l>tumhaṁ māusabhaïṇī sāhasu līlāvaīē lahuṁ</l>
      </lg>
      <lg n="871">
        <l>tō sā vicittalēhā ēvaṁ sōūṇa paḍigaā turiaṁ</l>
        <l>līlāvaīē pāsaṁ hiaē ṇamāantapariōsaṁ</l>
      </lg>
      <lg n="872">
        <l>tā tīē samaṁ kañcuipurassarā pariaṇēṇa pariariā</l>
        <l>līlāvaī vi sahasā amha saāsaṁ samallīṇā</l>
      </lg>
      <lg n="873">
        <l>aha saharisāē bhāua sahasā samaïcchiā maē paḍhamaṁ</l>
        <l>taha a mahāṇumaīē pulaasaṇāhēhi aṅgēhiṁ</l>
      </lg>
      <lg n="874">
        <l>tō sā amhēhĩ tahiṁ aṇicchamāṇā vi kaḍḍhiūṇa karē</l>
        <l>uvavēsiā salajjā ēkkāsaṇamajjhadēsammi</l>
      </lg>
      <lg n="875">
        <l>aha ēkkēkkamakulaharakusalasuhālāvadiṇṇahiaāṇa</l>
        <l>galiaṁ ṇirumbhamāṇaṁ pi bāhasalilaṁ kavōlēsu</l>
      </lg>
      <lg n="876">
        <l>pusiūṇa kavaṇḍalavāriṇā muhaṁ maha muhaṁ ṇiantīē</l>
        <l>līlāvaīē bhaṇiaṁ ajjē ēaṁ mha acchariaṁ</l>
      </lg>
      <lg n="877">
        <l>ēsō jaḍākalāvō imāĩ taruvakkalāĩ iha vāsō</l>
        <l>vaavihavāārakulakkamassa dūraṁ viruddhāiṁ</l>
      </lg>
      <lg n="878">
        <l>siṭṭhaṁ ca maē tissā ēaṁ jaṁ tumha sāhiaṁ paḍhamaṁ</l>
        <l>amuṇiamaṇāi bhāua ṇīsēsaṁ sāaraṁ tīē</l>
      </lg>
      <lg n="879">
        <l>taṁ taha sōūṇa mamāhi takkhaṇaṁ cēa tīē ullaviaṁ</l>
        <l>ajjadivasāu ajjē mamāvi vāsō iha ccēa</l>
      </lg>
      <lg n="880">
        <l>sō hiaasamīhiavarasamāgamō jēccirēṇa sampaḍaï</l>
        <l>tēcciraālaṁ tumhāṇa calaṇasaṁvāhiāhōmi</l>
      </lg>
      <lg n="881">
        <l>ēvaṁ ca samullaviē bhaṇiaṁ amhēĩ paḍihaaṁ vaaṇaṁ</l>
        <l>ēaṁ tuha bālamaacchi kaṇṇakaḍuaṁ suṇantāṇa</l>
      </lg>
      <lg n="882">
        <l>asuhajjiakammāṇa vi havantu amhāṇa sampaï suhāiṁ</l>
        <l>tuha hiaasamīhiavaravivāhadaṁsaṇamahagghāiṁ</l>
      </lg>
      <lg n="883">
        <l>bhaṇiaṁ puṇō vi līlāvaīē mā ērisaṁ samullavasu</l>
        <l>kiṁ tumhēhi ṇa āṇaha jaha bhaṇiaṁ puvvapurisēhiṁ</l>
      </lg>
      <lg n="884">
        <l>ia jēṭṭhāṇukkamabāhirāĩ kajjāĩ jāĩ kīranti</l>
        <l>asuhāĩ tāĩ lōē paḍanti uvahāsapaavīē</l>
      </lg>
      <lg n="885">
        <l>jaï kaha va apēcchantī vasaṇamiṇaṁ vavagaā gaā ṇāma</l>
        <l>sampaï lōaviruddhaṁ gamaṇaṁ mā bhaṇasu ēttāhē</l>
      </lg>
      <lg n="886">
        <l>aha kiṁ bahuṇā tuha pisuṇiēṇa sā kaha vi kaha vi amhēhiṁ</l>
        <l>viṇiattiuṁ ṇa tiṇṇā imāu ṇiaṇicchaāhintō</l>
      </lg>
      <lg n="887">
        <l>ia ēvaṁ vasaṇaparamparāē ōvaggiāō amhēhĩ</l>
        <l>tā kiṁ pucchasi ṇa kaō tumha pasāō bhavāṇīē</l>
      </lg>
      <lg n="888">
        <l>ēvamasēsaṁ sōūṇa tattha taṁ kuvalaāvalimuhāō</l>
        <l>ṇaraṇāha maē bhaṇiaṁ hiaē ṇamāantatōsēṇa</l>
      </lg>
      <lg n="889">
        <l>ēsō haṁ bhaavaï tassa rāiṇō paṇaïāṇa majjhammi</l>
        <l>ābālasēvaō varapasāasuhasaṅgasantuṭṭhō</l>
      </lg>
      <lg n="890">
        <l>tā kahasu kattha sā amha sāmiṇī vasaï jaṇṇiēūṇa</l>
        <l>sāhāmi saharisaṁ sukaakammaphalamappaṇaṁ pahuṇō</l>
      </lg>
      <lg n="891">
        <l>bhaṇiaṁ ca isisuāē harisabharijjantalōaṇamuhīē</l>
        <l>amaavarisō vva bhāua ajja tumaṁ āgaō amha</l>
      </lg>
      <lg n="892">
        <l>ētthamha tavōvaṇataruviṇāsasaṅkāṇiruddhaparivārā</l>
        <l>līlāvaī imāō ṇivasaï addhōaṇaddhammi</l>
      </lg>
      <lg n="893">
        <l>aha ēvaṁ jā pisuṇēi majjha sā kuvalaāvalī dēva</l>
        <l>tā tattha mahāṇumaī vi āgaā ēkkadēsāō</l>
      </lg>
      <lg n="894">
        <l>siṭṭhaṁ sē sahi sālāhaṇassa piapaṇaïāṇa majjhammi</l>
        <l>ēsō vijaāṇandō ābālavaaṁsaō pēccha</l>
      </lg>
      <lg n="895">
        <l>tō taṁ sōūṇa sasambhamāē jakkhāhivassa taṇaāē</l>
        <l>bhaṇiaṁ ajja sudiasō bhāua tumhāgamēṇamha</l>
      </lg>
      <lg n="896">
        <l>tō gōsaggē pēcchasu tattō ccia kuvalaāvalīē samaṁ</l>
        <l>gantūṇa sāmijāaṁ amaarasōllēhĩ acchīhiṁ</l>
      </lg>
      <lg n="897">
        <l>bhaṇiaṁ ca maē bhaavaï jaṁ si tumaṁ āṇavēsi ēttāhē</l>
        <l>maha uṇa hiyayaṁ asahīraṇāē ṇīaṁ tahiṁ cēa</l>
      </lg>
      <lg n="898">
        <l>ēvaṁ sā tumha kahāviṇōasuhaṇibbharāṇa vōlīṇā</l>
        <l>savvāṇa viṇiddāṇamha dēva aïdīharā rāī</l>
      </lg>
      <lg n="899">
        <l>tō gōsasamāhisuhāvasāṇasamaammi pēsiā tāhiṁ</l>
        <l>tāvasakumarī līlāvaīē pariōsirī puraō</l>
      </lg>
      <lg n="900">
        <l>aṇumaggamuvagaā sē amhē vi hu kuvalaāvalīē samaṁ</l>
        <l>pattā a karikarēṇūsamāulaṁ rāulaṁ tattha</l>
      </lg>
      <lg n="901">
        <l>diṭṭhaṁ ca maē paḍhamaṁ gahiāuhabhaḍaṇihāaṇivviccaṁ</l>
        <l>bīaṁ paḍihāraṇirumbhamāṇajaṇasaṅkulaṁ dāraṁ</l>
      </lg>
      <lg n="902">
        <l>taïaṁ ca mahuramaddalavēṇupagijjantamaṅgalaṇihōsaṁ</l>
        <l>ramaṇiaṇāharaṇamaūhajālabajjhantasuracāvaṁ</l>
      </lg>
      <lg n="903">
        <l>ēvamahaṁ taṁ taïaṁ kamēṇa kacchantaraṁ kamēūṇa</l>
        <l>abbhantarakaakusumōvaāramaṇikuṭṭimaṁ visiō</l>
      </lg>
      <lg n="904">
        <l>tā tattha phalihamaṇikuṭṭimammi viraïapisaṇḍipallaṅkē</l>
        <l>sahasa tti samāsīṇā saccaviā sā maē kumarī</l>
      </lg>
      <lg n="905">
        <l>ṇāṇāvihagahiapasāhaṇēṇa sahiāaṇēṇa pariariā</l>
        <l>vimalammi saraasamaē sarikkhaṇavacandalēha vva</l>
      </lg>
      <lg n="906">
        <l>aha sā sabbhuṭṭhāṇaṁ ṇamiūṇa puṇō vi tattha saaṇīē</l>
        <l>kuvalaamālāē samaṁ jēṭṭhakaṇiṭṭhaṁ samāsīṇā</l>
      </lg>
      <lg n="907">
        <l>tāva ahaṁ pi ṇarāhiva kaasatthīvāaṇō samāsīṇō</l>
        <l>savvāarōvaṇīē puraō kaṇaāsaṇucchaṅgē</l>
      </lg>
      <lg n="908">
        <l>aha tattha suhāsaṇakaapariggahō sāaraṁ salajjēhiṁ</l>
        <l>acchīhiṁ cia līlāvaīē sammāṇiō tti ahaṁ</l>
      </lg>
      <lg n="909">
        <l>tā ṇihuaṇivāriapariaṇāē paṭṭhiṭṭhiāē bālāē</l>
        <l>ēkkāē kaṇaakalasō sisirō palhatthiō sīsē</l>
      </lg>
      <lg n="910">
        <l>aṇṇāē kaṇṭhamajjhē sañjamiō ṇiaaüttarijjēṇaṁ</l>
        <l>aṇṇāē sicaavaṭṭīē kaḍḍhiō majjaṇāhuttaṁ</l>
      </lg>
      <lg n="911">
        <l>aṇṇāhĩ paramaparihāsapaharisuppaṇṇagaruathāmāhiṁ</l>
        <l>hakkhuviuṁ ujjallā khittō haṁ kaṇaadōṇīē</l>
      </lg>
      <lg n="912">
        <l>tā tumha saṅkahālāvapamuiāhiṁ pasaṇṇavaaṇāhiṁ</l>
        <l>ṇhāvēūṇa jahēcchaṁ bhōaṇasālaṁ samuvaṇīō</l>
      </lg>
      <lg n="913">
        <l>tattha maṇōjjaṁ sarasaṁ vivihāhāraṁ kamēṇa bhōttūṇa</l>
        <l>tambōlakaravilēvaṇasampattukkiṭṭhasammāṇō</l>
      </lg>
      <lg n="914">
        <l>pariariō vararamaṇīaṇēṇa uvasappiō puṇō vi tahiṁ</l>
        <l>jāāē tumha ṇaravaï sapparihāsaṁ hasijjantō</l>
      </lg>
      <lg n="915">
        <l>ajjēttha tumha garuō saüṇavisēsēṇa kēṇa vi kilēsō</l>
        <l>jāō aviṇaasīlāō duṭṭhajuvaīaṇāhintō</l>
      </lg>
      <lg n="916">
        <l>bhaṇiaṁ ca maē sāmiṇi ēaṁ ēēhĩ jaṁ kaaṁ amha</l>
        <l>taṁ savisēsaṁ hōhī dūṇaṁ tiuṇaṁ mamāhintō</l>
      </lg>
      <lg n="917">
        <l>amhēhiṁ pi ṇa bhaddā jaṁ jēṇa kaaṁ kamēṇa taṁ tassa</l>
        <l>akaaṁ hōhī kiṁ jampiēṇa bahuēṇa ēttāhē</l>
      </lg>
      <lg n="918">
        <l>ēvamavarāĩ bahusō parihāsapaampiāĩ sōūṇa</l>
        <l>sappariōsā sā kuvalaāvalī vavagaā dēva</l>
      </lg>
      <lg n="919">
        <l>ēvamahaṁ pi ṇarāhiva tattha suhaṁ acchiūṇa taddiahaṁ</l>
        <l>gōsē dharējjamāṇō vi tāhĩ turiaṁ samuccaliō</l>
      </lg>
      <lg n="920">
        <l>pattō avihāviapahaparissamō agaṇiēhĩ diasēhĩ</l>
        <l>garuēṇa mahātōsēṇa tumha paapaṅkaacchāaṁ</l>
      </lg>
      <lg n="921">
        <l>ēvamasēsaṁ kuvalaadalacchi sōūṇa rāiṇā tattha</l>
        <l>vijaāṇandō taṁ cēa pucchiō phulliacchēṇa</l>
      </lg>
      <lg n="922">
        <l>haṁhō saccaṁ ēaṁ saccaviaṁ kiṁ taē saacchīhiṁ</l>
        <l>ṇisuaṁ vā kattha vi siviṇaaṁ va diṭṭhaṁ ṇisāsamaē</l>
      </lg>
      <lg n="923">
        <l>bhaṇiaṁ ca tēṇa ṇaravaï saccaṁ mōttūṇa sāmiṇō puraō</l>
        <l>ullavaï kō alajjō ēddahamēttaṁ phalaṁ kajjaṁ</l>
      </lg>
      <lg n="924">
        <l>taṁ taha sōūṇa ṇarāhivēṇa ubbimbabālahariṇacchi</l>
        <l>bhaṇiaṁ ajja vi acchaï tā kiṁ sō pōṭṭisō tattha</l>
      </lg>
      <lg n="925">
        <l>ṇūṇaṁ ca silāmēhō vi jēṇa duccintimā pariccaaï</l>
        <l>ā jammaṁ tēṇa samaṁ ēttāhē gharakuḍumbaṁ mha</l>
      </lg>
      <lg n="926">
        <l>aṇṇaṁ ca puṇō pucchāmi sāha jaï taṁ taē tahā diṭṭhaṁ</l>
        <l>tā sō siddhakumārō kaha uṇa tāṇaṁ samāvaḍaï</l>
      </lg>
      <lg n="927">
        <l>jaï hōi mahāṇumaīē sō varō tā mamaṁ pi paḍivaṇṇaṁ</l>
        <l>vihiṇā jaṁ taṁ līlāvaīē siviṇantarē diṭṭhaṁ</l>
      </lg>
      <lg n="928">
        <l>jaï sō tissā tā sā vi amha līlāvaī sarāā vi</l>
        <l>patthējja ahaṁ tā piavaaṁsa vaccējja sē pāsaṁ</l>
      </lg>
      <lg n="929">
        <l>visamā khalu kajjagaī ṇēsā dāṇēṇa ṇēa buddhīē</l>
        <l>ṇa a pōrisēṇa sijjhaï ēkkaṁ dēvvaṁ pamōttūṇa</l>
      </lg>
      <lg n="930">
        <l>jaṁ jīēṇa vi dulahaṁ dūratthaṁ jaṁ maṇōrahāṇaṁ pi</l>
        <l>taṁ maha vihiṇā savvāarēṇa sōkkhaṁ samāiṭṭhaṁ</l>
      </lg>
      <lg n="931">
        <l>taha vi durāsā ēsā jīēṇa samaṁ mha sampaï ṇibaddhā</l>
        <l>vaccējjasu vijaāṇanda taṁ si jā pōṭṭisō ēi</l>
      </lg>
      <lg n="932">
        <l>jaṁ taṁ ṇisuaṁ siṭṭhaṁ ca tēṇa līlāvaīē jammadiṇē</l>
        <l>asarīriāē vāāē kiṁ pi kēṇāvi kira bhaṇiaṁ</l>
      </lg>
      <lg n="933">
        <l>taṁ pucchijjaï sō ccia puṇō vi ēvaṁvihē samāvaḍiē</l>
        <l>kaha hōjja amha jāā kaha vā siddhāhivō tissā</l>
      </lg>
      <lg n="933A">
        <l>ēvaṁ jā tēṇa samaṁ vijaāṇandēṇa acchaï ṇarindō</l>
        <l>mantantō tā kuvalaadalacchi sō pōṭṭisō pattō</l>
      </lg>
      <lg n="934">
        <l>tō sē vijaāṇandēṇa kiṁ pi jaṁ pāviaṁ disāvijaē</l>
        <l>taṁ uvaṇīaṁ pahuṇō kariraaṇasuvaṇṇasaṅghāaṁ</l>
      </lg>
      <lg n="935">
        <l>tō tammi mahākōsē saccaviō rāiṇā aṇagghēō</l>
        <l>pāhuḍajōggō līlāvaīē thūlāmalō hārō</l>
      </lg>
      <lg n="936">
        <l>aha taṁ ghēttūṇa ṇarāhivēṇa sasisōhaṇimmalaṁ hāraṁ</l>
        <l>bhaṇiō vijaāṇandō ēaṁ cia pāhuḍaṁ tissā</l>
      </lg>
      <lg n="937">
        <l>vaccasu ghēttūṇa lahuṁ kajjagaïṁ jāṇiūṇa taṁ tattha</l>
        <l>avilambaṁ vijaāṇanda paḍivahaṁ saccavijjāsu</l>
      </lg>
      <lg n="938">
        <l>ēvaṁ bhaṇiūṇa ṇarāhivēṇa ubbimbabālahariṇacchi</l>
        <l>vijaāṇandō līlāvaīē sampēsiō pāsaṁ</l>
      </lg>
      <lg n="939">
        <l>aha vavagaammi kuvalaadalacchi sō sālavāhaṇaṇarindō</l>
        <l>vijaāṇandammi diṇaṁ ṇisaṁ ca appā vi vimhariō</l>
      </lg>
      <lg n="940">
        <l>akaasukavvaviṇōō avahatthiarajjakajjavāvārō</l>
        <l>aṇisāmiasuhivaaṇō apasāhiaviggahāvaavō</l>
      </lg>
      <lg n="941">
        <l>ṇiddāsuhaparihariō asamīhiamajjaṇō aṇivvāṇō</l>
        <l>asuasuīuvaēsō adiṭṭhasuvilāsiṇīvisaō</l>
      </lg>
      <lg n="942">
        <l>pōṭṭisamīsēhĩ samaṁ ṇiccaṁ līlāvaīkahāsattō</l>
        <l>vijaāṇandāgamaṇaṁ jhāantō acchaï diṇammi</l>
      </lg>
      <lg n="943">
        <l>aṇṇammi vāsarē vittiēṇa sahasa tti viasiamuhēṇa</l>
        <l>vijaāṇandō dārē viṇṇattaṁ puhaïṇāhassa</l>
      </lg>
      <lg n="944">
        <l>aha tēṇa saharisaṁ kuvalaacchi hakkāriūṇa āiṭṭhaṁ</l>
        <l>vijaāṇandassa ṇarāhivēṇa kaṇaāsaṇaṁ puraō</l>
      </lg>
      <lg n="945">
        <l>tō tattha kaapasāō āsīṇō pucchiō ṇarindēṇa</l>
        <l>kusalaṁ tuha vijaāṇanda aïciraṁ cēa āgamaṇaṁ</l>
      </lg>
      <lg n="946">
        <l>avisaṭṭaṁ tē vaaṇaṁ vicchāaṁ viggahaṁ kisā vāṇī</l>
        <l>kīsa kaēṇa ṇirōjjāĩ tumha ṇaaṇāĩ ēttāhē</l>
      </lg>
      <lg n="947">
        <l>bhaṇiaṁ ca tēṇa ṇaravaï kiṁ kīraï vimmuhēṇa haavihiṇā</l>
        <l>aṇṇāhuttaṁ kīraï aṇṇaï paricintiaṁ kajjaṁ</l>
      </lg>
      <lg n="948">
        <l>taṁ taha ēkkēṇaṁ cia turaasahassēṇa dēva sujavēṇa</l>
        <l>sampattō haṁ līlāvaīē pāsammi santuṭṭhō</l>
      </lg>
      <lg n="949">
        <l>diṭṭhā sā tattha maē maddaṁsaṇaharisapappuacchijuā</l>
        <l>līlāvaī ṇarāhiva pamuiaparivārapariariā</l>
      </lg>
      <lg n="950">
        <l>tō sē kaasammāṇō allīṇō tīē pāamūlammi</l>
        <l>savvāarōvaṇīāsaṇammi samuaṁ samāsīṇō</l>
      </lg>
      <lg n="951">
        <l>aha sō maē ṇarāhiva tuha jasadhavalō samappiō hārō</l>
        <l>tīē vi takkhaṇaṁ cia paōharōvari pariṭṭhaviō</l>
      </lg>
      <lg n="952">
        <l>aha tattha maē bhaṇiā vicittalēhā vi tumha vaaṇēṇa</l>
        <l>suaṇu ṇisāmaha sīsaï jaṁ tumhappāhiaṁ pahuṇā</l>
      </lg>
      <lg n="953">
        <l>aṇṇēsiāĩ bahusō laddhāĩ ṇa tāĩ majjha hiaēṇa</l>
        <l>appāhaṇakkharāiṁ iha tumhaṁ jāĩ sīsanti</l>
      </lg>
      <lg n="954">
        <l>bhaṇiaṁ ca tīē bhāua ēvaṁ ēaṁ bhaṇanti tē jaṁ mha</l>
        <l>savvāṇa vi sāṇubhavaṁ ṇēhaṇibaddhāṇa suaṇāṇa</l>
      </lg>
      <lg n="955">
        <l>dijjanti jāĩ piamāṇusammi avihattahiaabhāvammi</l>
        <l>dulahāĩ tāĩ ṇikkaïavāĩ appāhaṇavaāiṁ</l>
      </lg>
      <lg n="956">
        <l>ēvamha sappasāassa sampaaṁ kēṇa suhaviṇōēṇa</l>
        <l>vaccanti tumha pahuṇō diahā taddiaharamaṇīā</l>
      </lg>
      <lg n="957">
        <l>bhaṇiaṁ ca maē sundari imāē tumhañciāi cintāē</l>
        <l>avihāviaṇisidiahaṁ pēcchaï jōi vva jhāṇagaō</l>
      </lg>
      <lg n="958">
        <l>ṇō sambharaï palattaṁ pēcchaï ṇa samīvasaṇṭhiaṁ pi jaṇaṁ</l>
        <l>ṇa a majjaṇaṁ pavajjaï ṇa tthāṇaṁ dēi ṇivisaṁ pi</l>
      </lg>
      <lg n="959">
        <l>cintēi puhaïdāṇēṇa hōjja jaï piaama tti tā sulahā</l>
        <l>khaggēṇa va hōjja tahā vi ṇēa dūrantaraṁ kiṁ pi</l>
      </lg>
      <lg n="960">
        <l>ia cintōahipaḍiō parisēsiarajjakajjavāvārō</l>
        <l>kiṅkāavvavimūḍhō appā vi hu ṇēa lakkhēi</l>
      </lg>
      <lg n="961">
        <l>taṁ taha sōūṇa ciraṁ dēvīē dēva majjha vaaṇāō</l>
        <l>āmukkō jimbhālasamisēṇa hiaāhi ṇīsāsō</l>
      </lg>
      <lg n="962">
        <l>bhaṇiaṁ ca alaṁ piasahi kēttiamēttēṇa cittakhēēṇa</l>
        <l>dē ṇhāvaha tāva imō dīharapahalaṅghaṇuccāō</l>
      </lg>
      <lg n="963">
        <l>jēṇamhēhĩ samaṁ cia sajjaṇamuhaandadaṁsaṇēcchāṇa</l>
        <l>jakkhamahēsisuāṇaṁ vaccaï pāsaṁ aṇatthamiē</l>
      </lg>
      <lg n="964">
        <l>aha takkhaṇēṇa ṇaravaï ṇivvattāsēsamajjaṇāhārō</l>
        <l>bahusammāṇapahiṭṭhō dēvīē samaṁ samuccaliō</l>
      </lg>
      <lg n="965">
        <l>puraō ccia sampattō tāṇaṁ ca tavōvaṇaṁ suammāṇa</l>
        <l>parapariōsapahiṭṭhō allīṇō tāṇa pāsammi</l>
      </lg>
      <lg n="966">
        <l>tō dūrakaapaṇāmō uvaviṭṭhō vimalamaṇisilāvaṭṭē</l>
        <l>dēvī vi tāhĩ samaaṁ avirikkasuhāsaṇāsīṇā</l>
      </lg>
      <lg n="967">
        <l>bhaṇiaṁ ca tāhĩ kusalaṁ tuha vijaāṇanda sāmiṇō tattha</l>
        <l>kiṁ paḍivajjaï sō amha daṁsaṇaṁ jaha taē siṭṭhaṁ</l>
      </lg>
      <lg n="968">
        <l>bhaṇiaṁ ca maē bhaavaï suvvaü jaṁ tēhĩ tumha viṇṇattaṁ</l>
        <l>thōakkharabahuatthaṁ sabbhāvasamappiaṁ vaaṇaṁ</l>
      </lg>
      <lg n="969">
        <l>kaïā sō suhadiahō cintāvasaṇiṇṇimēsasuḍhiāiṁ</l>
        <l>acchīṇi tumha daṁsaṇaṇivvāṇasuhaṁ gamissanti</l>
      </lg>
      <lg n="970">
        <l>bhaṇiaṁ ca tāhĩ bhāua jiaü ciraṁ hōu tassa sō diahō</l>
        <l>līlāvaīē karakamalasirisamāgamasuhaṁ jattha</l>
      </lg>
      <lg n="971">
        <l>piaamasampēsiaṇiasarīravattāpasāalambhēṇa</l>
        <l>vaddhāvijjasi piasahi bhaṇiā līlāvaī tāhiṁ</l>
      </lg>
      <lg n="972">
        <l>ēkkēkkamēkkapariōsapamuiāṇandaṇibbharamaṇāhiṁ</l>
        <l>saccaviō sō līlāvaīē kaṇṭhaṭṭhiō hārō</l>
      </lg>
      <lg n="973">
        <l>tō jhatti paampiahiaavēaṇāvasavisaṇṇavaaṇāhiṁ</l>
        <l>bhaṇiaṁ sahi līlāvaï rēhaï thaṇaēsu tē hārō</l>
      </lg>
      <lg n="974">
        <l>siṭṭhaṁ dēvīē imō vijaāṇandēṇa uvaṇiō ēttha</l>
        <l>ia sōūṇa palattaṁ maha vaaṇaṇivēsiacchīhiṁ</l>
      </lg>
      <lg n="975">
        <l>ēsō tuha vijaāṇanda sāmiṇā kattha pāviō hārō</l>
        <l>kēcciraālaṁ ca imō kōsē hālassa parivasiō</l>
      </lg>
      <lg n="976">
        <l>siṭṭhaṁ ca maē tissā ṇarāhivō vīravāhaṇō ṇāma</l>
        <l>sō malaasēlaṇāhō gahiō amhēhi divvijaē</l>
      </lg>
      <lg n="977">
        <l>tassa mahābhaṇḍārē uvaṇijjantē ṇarāhivēṇa saaṁ</l>
        <l>sampēsiō ṇiēūṇa sāaraṁ ēsa varahārō</l>
      </lg>
      <lg n="978">
        <l>taṁ vajjavaḍaṇasavisēsadūsahaṁ ṇisuṇiūṇa dōhiṁ pi</l>
        <l>taha ruṇṇaṁ jaha līlāvaī vi mōhaṁ ca sampattā</l>
      </lg>
      <lg n="979">
        <l>hā kiṁ avivaṇṇē tammi jāi ēvaṁvihaṁ gaïṁ hārō</l>
        <l>jō tēṇa dusahavammahapajjaliē viṇihiō hiaē</l>
      </lg>
      <lg n="980">
        <l>hā kīsa maē ēvaṁ ēcciraālaṁ durāsaṇaḍiāē</l>
        <l>parirakkhiaṁ haāsāē jīviaṁ pāvakammāē</l>
      </lg>
      <lg n="981">
        <l>ēsō kira avisārō hiaē paribhāviūṇa tassa maē</l>
        <l>māhavilaāē hatthammi uppiō kaha ṇu vicchuḍiō</l>
      </lg>
      <lg n="982">
        <l>hā vajjakaḍhiṇahiyavaya hārassēyassa daṁsaṇē ajja</l>
        <l>tuḍiyā kumārasaṅgamayāsā rē phuḍasu ēttāhē</l>
      </lg>
      <lg n="983">
        <l>takkālaṁ jaṁ ṇa maā ēaṁ taṁ kuvalaāvali phalaṁ mha</l>
        <l>sampattaṁ savisēsaṁ līlāvaïvasaṇasañjuttaṁ</l>
      </lg>
      <lg n="984">
        <l>dē vaccasu bhaïṇi tumaṁ dusahaṁ sahiaṁ imaṁ mha dōsēṇa</l>
        <l>ēaṁ cia avasāṇaṁ amhaṁ pi iha tthiavvassa</l>
      </lg>
      <lg n="985">
        <l>vijaāṇandēṇa purassarēṇa tuha sahaï bālahariṇacchi</l>
        <l>gamaṇaṁ aṇurāarasūsuassa pāsaṁ mahīvaïṇō</l>
      </lg>
      <lg n="986">
        <l>taṁ kulisaghāasavisēsadūsahaṁ ṇisuṇiūṇa ṇaraṇāha</l>
        <l>līlāvaī vimujjhantasāsapasarā ciraṁ jāā</l>
      </lg>
      <lg n="987">
        <l>paricintiamhi hiaē haṁhō haadēvva tujjha kiṁ juttaṁ</l>
        <l>savvāṇa vi samaaṁ cia saṁhārē āaraṁ kāuṁ</l>
      </lg>
      <lg n="988">
        <l>tā bhaṇiaṁ jakkhakumāriāē tuha jēṇa pēsiō hārō</l>
        <l>tassēsō paḍipāhuḍakaēṇa pēsēmi aṅguliō</l>
      </lg>
      <lg n="989">
        <l>jaṁ tēṇa majjha taṁ taha hatthāhatthaṁ samappiō taïā</l>
        <l>tassēsa ccēa gaī sampaï aṅguliaraaṇassa</l>
      </lg>
      <lg n="990">
        <l>ēvaṁ bhaṇiūṇa saaṁ ēsō ṇaraṇāha jakkhataṇaāē</l>
        <l>paḍipāhuḍaṁ payattēṇa pēsiō tumha aṅguliō</l>
      </lg>
      <lg n="991">
        <l>bhaṇiaṁ ca kaṇṇamūlammi majjha viṇivēsiūṇa muhakamalaṁ</l>
        <l>aïrā pēsējjasu sālavāhaṇaṁ maha saāsammi</l>
      </lg>
      <lg n="992">
        <l>cittaṁ cittagaēṇāvi jēṇa tissā ṇiraggalaṁ hariaṁ</l>
        <l>sā kaha ṇu tassa paccakkhadaṁsaṇē maraṇamahilasaï</l>
      </lg>
      <lg n="993">
        <l>tāhaṁ tassa sahatthēṇa ēttha līlāvaī samappēuṁ</l>
        <l>pacchā hiaasamīhiakajjucchāhaṁ aṇuṭṭhissaṁ</l>
      </lg>
      <lg n="994">
        <l>ēvaṁ bhaṇiūṇa tahiṁ sahasā sampēsiō ahaṁ tīē</l>
        <l>līlāvaīē pacchā ullaviaṁ suaṇu ṇisuṇēsu</l>
      </lg>
      <lg n="995">
        <l>ṇiasāmiṇō bhaṇijjasu tuha calaṇamburuhadaṁsaṇasuhāṇa</l>
        <l>ēvaṁ abhāaṇāhaṁ aṇṇammi vi hōjja mā jammē</l>
      </lg>
      <lg n="996">
        <l>ēvaṁ savvāṇaṁ cia kaappaṇāmō visāaparigahiō</l>
        <l>sampattō tuha calaṇāravindamūlammi ēttāhē</l>
      </lg>
      <lg n="997">
        <l>ia jaṁ jujjaï ēvaṁvihammi kajjammi tumha ṇaraṇāha</l>
        <l>taṁ avilambaṁ kīraü kajjaṁ appāhaṇāṇugaaṁ</l>
      </lg>
      <lg n="998">
        <l>taṁ taha sōūṇa ciraṁ sō rāā kuvalaacchi tavvēlaṁ</l>
        <l>jhāṇaṭṭhiō vva maïmōhiō vva chaliō vva sañjāō</l>
      </lg>
      <lg n="999">
        <l>ṇipphandagaaṇirālōalōaṇō ṇaṭṭhacēṭṭhaṇitthāmō</l>
        <l>bhaṇiō vijaāṇandēṇa dēva alamiha vilambēṇa</l>
      </lg>
      <lg n="1000">
        <l>jaṁ tumha mahāṇumaīē pisuṇiaṁ taṁ karēha cittatthaṁ</l>
        <l>kō jāṇaï kajjagaī ēmavihā kaha vi pariṇamaï</l>
      </lg>
      <lg n="1001">
        <l>cittaṁ cittagaēṇāvi dēva kusumāliaṁ taē jissā</l>
        <l>sā kaha ṇu tujjha daṁsaṇasuhavaḍiā maraṇamahilasaï</l>
      </lg>
      <lg n="1002">
        <l>bhaṇiaṁ ca taō puhaīsarēṇa mā ērisaṁ samullavasu</l>
        <l>ṇa hu sāmaṇṇajaṇāṇaṁ sarissacittā piā amha</l>
      </lg>
      <lg n="1003">
        <l>ēvaṁvihāṇa pattia parihāsapaampiaṁ pi ṇivvahaï</l>
        <l>jaṁ puṇa sabbhāvagaaṁ taṁ bhaṇiaṁ ṇaṇṇahā hōi</l>
      </lg>
      <lg n="1004">
        <l>sa ccēa maṁ ṇa maṇṇaï ahaṁ pi ṇēcchāmi ajja taṁ jāaṁ</l>
        <l>maraṇēṇa mahāṇumaīē maraṇamamhaṁ pi ramaṇīaṁ</l>
      </lg>
      <lg n="1005">
        <l>tattha vi gaāṇa maraṇaṁ tāhĩ samaṁ tā varaṁ iha ccēa</l>
        <l>jāṇijjaï tēṇaṁ cia ṇikkaïavaṇēhapariṇāmaṁ</l>
      </lg>
      <lg n="1006">
        <l>ahimuhajīhājuacañcalēṇa jaï jīviēṇa jialōē</l>
        <l>labbhaï maraṇāvasarō tā kō aṇaṇō marantāṇa</l>
      </lg>
      <lg n="1007">
        <l>jaṁ taṁ kēṇa vi asarīriāē vāāē sē samāiṭṭhaṁ</l>
        <l>taṁ iha lōē aliaṁ karēmi saccaṁ ca paralōē</l>
      </lg>
      <lg n="1008">
        <l>ia sō tilōasundarisamāgamāsāviōavisamatthō</l>
        <l>ṇāajjuṇaguruṇā jāṇiūṇa puhaīsarō bhaṇiō</l>
      </lg>
      <lg n="1009">
        <l>haṁhō sirisālāhaṇa kīsa tumaṁ ērisaṁ samullavasi</l>
        <l>pāaapurisō vva mahāṇuhāvaguṇavajjiaṁ vaaṇaṁ</l>
      </lg>
      <lg n="1010">
        <l>jē dhammāa ṇa kāmāa ṇēa mōkkhāa ēttha saṁsārē</l>
        <l>tāṇuppattiviṇāsō hōi taṇāṇaṁ va purisāṇa</l>
      </lg>
      <lg n="1011">
        <l>jammaṁ maraṇassa kaē maraṇaṁ jammassa kēvalaṁ cēa</l>
        <l>ṇaṇṇaṁ kumaīṇa phalaṁ saṁsārē saṁsarantāṇa</l>
      </lg>
      <lg n="1012">
        <l>sumaīṇa puṇō ṇaravaï aṇṇāō aṇōvamāō siddhīō</l>
        <l>labbhanti aṇujjhiajīviēhĩ iha jīvalōammi</l>
      </lg>
      <lg n="1013">
        <l>kiṁ ṇa aṇasi saṁsārē pañcattaṁ jō gaō gaō ccēa</l>
        <l>pattia suvallahēhĩ mi samaaṁ mēlāvaaṁ kattō</l>
      </lg>
      <lg n="1014">
        <l>tā kiṁ pāaapurisāṇusāriṇā ṇipphalēṇa maraṇēṇa</l>
        <l>jaï ṇēcchasi iha rajjaṁ tā ēhi visamha pāālaṁ</l>
      </lg>
      <lg n="1015">
        <l>tatthaṭṭhaüṇō bhōō saggāhintō ṇarāṇa dhīrāṇa</l>
        <l>vāsasahassāĩ alakkhiāĩ jaravāhirahiāiṁ</l>
      </lg>
      <lg n="1016">
        <l>ēvaṁ suṇiūṇa ṇarāhivēṇa ubbimbabālahariṇacchi</l>
        <l>paricintiūṇa suiraṁ paḍivaṇṇaṁ bhikkhuṇō vaaṇaṁ</l>
      </lg>
      <lg n="1017">
        <l>aha aṇṇammi pahāē suammi saṅkāmiūṇa ṇiarajjaṁ</l>
        <l>sañcaliō līlāvaïsaṁlambhaṇirālasō rāā</l>
      </lg>
      <lg n="1018">
        <l>bahu maṇṇantō taṁ cia maraṇamasantōsadiṇṇaṇiahiaō</l>
        <l>ṇāajjuṇōvarōhēṇa ṇiggaō ṇiapurāhintō</l>
      </lg>
      <lg n="1019">
        <l>sāmantāmaccasubhiccabandhusuhijaṇavaāṇa duvvisahaṁ</l>
        <l>dukkhaṁ uppāantō gōlāsarikacchamallīṇō</l>
      </lg>
      <lg n="1020">
        <l>ṇiaḍōlaggāṇa saēhĩ dōhĩ dōhĩ mi ṇarēndaüttāṇa</l>
        <l>rāā ēkkēṇa kaīsaēṇa samaaṁ samuccaliō</l>
      </lg>
      <lg n="1021">
        <l>ṇāajjuṇabhikkhupurassarēṇa ṇaïtīrasaṇṭhiō rāā</l>
        <l>vijaāṇandēṇa samaṁ vivarāhuttaṁ parikkantō</l>
      </lg>
      <lg n="1022">
        <l>aha sō pasaacchi suvallahēhĩ samayaṁ sudhīrapurisēhiṁ</l>
        <l>sampattō vivaramuhaṁ maïndapaḍirakkhiaduvāraṁ</l>
      </lg>
      <lg n="1023">
        <l>tō taṁ viaḍaviḍiñciavaaṇavimukkāhirāvabīhacchaṁ</l>
        <l>avagaṇṇiūṇa savvē vi sampaïṭṭhā mahāsīhaṁ</l>
      </lg>
      <lg n="1024">
        <l>tā addhōaṇamēttē saccaviaṁ pihusilāsamōtthaïaṁ</l>
        <l>hērambagaṇasaṇāhaṁ bīaṁ dārantaruddēsaṁ</l>
      </lg>
      <lg n="1025">
        <l>taṁ pi tidōsāvagamē kaapuracalaṇassa mōkkalaṁ jāaṁ</l>
        <l>tattōhintō addhōaṇēṇa diṭṭhaṁ bhavāaaṇaṁ</l>
      </lg>
      <lg n="1026">
        <l>aïuntāsōavisālasālapīālatālasañchaṇṇaṁ</l>
        <l>baülēlāvaṇaparimalaparivāsiapāavaṇiuñjaṁ</l>
      </lg>
      <lg n="1027">
        <l>puṇṇāaṇāakēsarakēaïkaṅkēllikuravaasaṇāhaṁ</l>
        <l>kundakuruṇṭaakujjaakañcaṇakaṇavīrasampuṇṇaṁ</l>
      </lg>
      <lg n="1028">
        <l>ṇavacūacārucampaacandaṇavaṇadēvadārudumagahaṇaṁ</l>
        <l>mandāramuddhamālaïmilantaṇavamalliāmōaṁ</l>
      </lg>
      <lg n="1029">
        <l>siasinduvārapāḍalapiaṅguṇōmāliāsuandhavahaṁ</l>
        <l>viasiasiakamaladalōvaāraciñcaïadharaṇialaṁ</l>
      </lg>
      <lg n="1030">
        <l>mahumattamahuarāvalijhaṅkāruggīapāavaṇiuñjaṁ</l>
        <l>kalaaṇṭhikalaalārāvamuhaliāsēsapērantaṁ</l>
      </lg>
      <lg n="1031">
        <l>assatthavaravadumbaraphaṇasaphaluddāmariddhiramaṇīaṁ</l>
        <l>suhamāhuliṅgaṇālērikēlidakkhāhirāmaaraṁ</l>
      </lg>
      <lg n="1032">
        <l>ia ērisaṁ kuraṅgacchi dēvadēvassa mandirujjāṇaṁ</l>
        <l>jaṁ pēcchiūṇa pāvanti ṇaravarēndā mahāsiddhiṁ</l>
      </lg>
      <lg n="1033">
        <l>tō taṁ bhavāṇidaïaṁ bhavabhūabhaāvahaṁ thuṇēūṇa</l>
        <l>thōantaraṁ kuraṅgacchi jāva puraō vasappanti</l>
      </lg>
      <lg n="1034">
        <l>tāva taïaṁ duvāraṁ kaṇaakavāḍaggalādurugghāḍaṁ</l>
        <l>saccaviaṁ bhīmabhuaṅgaṇivahaṇivviccasañcāraṁ</l>
      </lg>
      <lg n="1035">
        <l>tatthēkkō varapurisō saccaviō rāiṇā kuraṅgacchi</l>
        <l>sañjamiō bhīmabhuaṅgapāsaṇivahēṇa ṇitthāmō</l>
      </lg>
      <lg n="1036">
        <l>bhaṇiaṁ ca ahō pēcchaha pāālapavēsakaṅkhirō ēsō</l>
        <l>sañjamiō duṭṭhabhuaṅgamēhĩ acchaï mahāpurisō</l>
      </lg>
      <lg n="1037">
        <l>ēvaṁ bhaṇirassa ṇarāhivassa tē suaṇu visaharā savvē</l>
        <l>mōttūṇa taṁ juāṇaṁ palāiā dasadisāhuttaṁ</l>
      </lg>
      <lg n="1038">
        <l>tō tēṇa varajuāṇēṇa pabhaṇiaṁ sāhu sāhu ṇaraṇāha</l>
        <l>kō iha tumhāhintō paravasaṇaviṇāsaṇō aṇṇō</l>
      </lg>
      <lg n="1039">
        <l>ṇa tumāhi jaē dhīrō parōvaārī tumāō ṇa a kō vi</l>
        <l>ṇēa taïntō dīsaï ṇikkāraṇavacchalō ēttha</l>
      </lg>
      <lg n="1040">
        <l>tā kiṁ bhaṇāmi ēvaṁvihāṇa amhāṇa mukkavasaṇāṇa</l>
        <l>jaṁ atthi jaṁ ca hōhī tamasēsaṁ tumha sāhīṇaṁ</l>
      </lg>
      <lg n="1041">
        <l>bhaṇiaṁ ca rāiṇā sukaakamma kaṁ taṁ ṇa jaṁ tumāhintō</l>
        <l>sampajjaï tā sāhēha amha kiṁ attha tumhē vi</l>
      </lg>
      <lg n="1042">
        <l>bhaṇiaṁ ca tēṇa ṇaravaï uvavisaha suvittharaṁ pi sāhēmi</l>
        <l>kassa va aṇṇassa maē appāṇappaṁ kahēavvaṁ</l>
      </lg>
      <lg n="1043">
        <l>atthi bahuvihavihaṅgaülarāvasaṅgīamaṇaharaṇiambō</l>
        <l>lavalilavaṅgēlāvaṇaparimalaparivāsiadiantō</l>
      </lg>
      <lg n="1044">
        <l>suravahucalaṇālattaaciñcilliamaṇisilāalucchaṅgō</l>
        <l>malaō ṇāmēṇa mahāmahīharō siddhasuhavāsō</l>
      </lg>
      <lg n="1045">
        <l>tattha malaāṇilō ṇāma vasaï siddhāhivō suvikkhāō</l>
        <l>tassa suō haṁ pahu māhavāṇilō ṇāma jīasamō</l>
      </lg>
      <lg n="1046">
        <l>aha taṁ sōūṇa ṇarāhivēṇa ubbimbabālahariṇacchi</l>
        <l>appāṇaṁ tihuaṇasiripasaṅgasuhiaṁ va parituliaṁ</l>
      </lg>
      <lg n="1047">
        <l>bhaṇiaṁ ca imō sō aṅgulīaō jassa daṁsaṇēṇa tumaṁ</l>
        <l>mukkō varavīra imāō jhatti ahibandhaṇāhintō</l>
      </lg>
      <lg n="1048">
        <l>tō taṁ ṇiaaṅguliaṁ sahasā daṭṭhūṇa siddhakumarēṇa</l>
        <l>harisavisāavimujjhantahiaabhāvaṁ samullaviaṁ</l>
      </lg>
      <lg n="1049">
        <l>kattha imō puhaīsara laddhō tumhēhĩ ia varaṅguliō</l>
        <l>sāhēha mahacchariaṁ mha kattha ēsō ihaṁ pattō</l>
      </lg>
      <lg n="1050">
        <l>siṭṭhaṁ ca tassa puhaīsarēṇa kuvalaadalacchi ṇīsēsaṁ</l>
        <l>savvaṁ pi mahāṇumaīē vaïaraṁ sāaraṁ tēṇa</l>
      </lg>
      <lg n="1051">
        <l>tō tēṇa ṇamāiahiaapaharisupphullalōaṇamuhēṇa</l>
        <l>bhaṇiaṁ tahā vi ajja vi kīsa tumaṁ iha vilambēsi</l>
      </lg>
      <lg n="1052">
        <l>jaṁ ēcciraṁ pi kālaṁ puvvaviruddhēhĩ haabhuaṅgēhiṁ</l>
        <l>baddhō haṁ iha vasiō taṁ cēa mahāguṇē paḍiyaṁ</l>
      </lg>
      <lg n="1053">
        <l>aha sō vi hu vaïrāsaṅkiēhĩ ṇāēhĩ maha saāsāō</l>
        <l>dūraṇihittō hārō sō vi guṇāṇaṁ dhurē jāō</l>
      </lg>
      <lg n="1054">
        <l>dē vaccaha ēttāhē ahaṁ pi malaāalāō tuha pāsaṁ</l>
        <l>visamatthaṁ saṇṭhaviūṇa guruaṇaṁ saṅgalissāmō</l>
      </lg>
      <lg n="1055">
        <l>ēvaṁ bhaṇiūṇa miacchi rāiṇō malaamahiharāhuttaṁ</l>
        <l>paramāṇandapahiṭṭhō siddhakumārō gaō sahasā</l>
      </lg>
      <lg n="1056">
        <l>aha taṁ kaṇaakavāḍaṁ ugghāḍēūṇa candavaaṇāō</l>
        <l>allīṇāō kisōari pahupuraō dō purandhīō</l>
      </lg>
      <lg n="1057">
        <l>tāhĩ bhaṇiaṁ ṇarāhiva ēaṁ raaṇappahāē varabhavaṇaṁ</l>
        <l>visaha visūraï sā amha sāmiṇī tumha dōsēṇa</l>
      </lg>
      <lg n="1058">
        <l>taṁ taha sōūṇa ṇarāhivēṇa ṇāajjuṇassa ṇiavaaṇaṁ</l>
        <l>vaaṇammi samappēūṇa sāaraṁ tāṇa ullaviaṁ</l>
      </lg>
      <lg n="1059">
        <l>ēvaṁ ēaṁ jaṁ bhaṇaha tumhi raaṇappahāē varabhavaṇaṁ</l>
        <l>dullahalambhaṁ kiṁ puṇa ēkkaṁ bhaṇiavvaaṁ atthi</l>
      </lg>
      <lg n="1060">
        <l>ēsō mha sumittō māhavāṇilō jā ṇa hōi suvisatthō</l>
        <l>tāva mhaṁ pi ṇa jujjaï ēmavihaṁ acchiuṁ ēttha</l>
      </lg>
      <lg n="1061">
        <l>ēvaṁ bhaṇiūṇa visajjiāō tāō duvē vi dūīō</l>
        <l>ṇamiūṇa bhavaṁ ṇāajjuṇēṇa samaaṁ gaō rāā</l>
      </lg>
      <lg n="1062">
        <l>sampattō ṇiaapuraṁ savvēhĩ mi paṇaïēhĩ pariariō</l>
        <l>gōlāṇaïsalilakaāvagāhaṇō bhavaṇamallīṇō</l>
      </lg>
      <lg n="1063">
        <l>jāaṁ vaddhāvaṇaaṁ savvāṇa vi gharaharaṁ ṇarēndāṇa</l>
        <l>diṭṭhammi puhaïṇāhē jahicchiatthē samāvaḍiē</l>
      </lg>
      <lg n="1064">
	<l>aha savvatthāṇapariṭṭhiēṇa sahasa tti kaḍaavālassa</l>
	<l>gōsapaāṇaaṇiamō diṇṇō pahuṇā satōsēṇa</l>
      </lg>
      <lg n="1065">
        <l>tā jhatti paōsasamucchalantapaḍirāvapūriadiantō</l>
        <l>pariaṭṭhiō pavaḍḍhantapaharisō kaḍaahalabōlō</l>
      </lg>
      <lg n="1066">
        <l>sajjēha paḍaüḍīō sīvaha gōṇīō karaha malavāō</l>
        <l>ṇīsallaha pallāṇāham̐ mandurāiṁ turaṅgāṇa</l>
      </lg>
      <lg n="1067">
        <l>ṇiddhāḍijjantu karēṇuāṇa pakkāṇa pañca va saāiṁ</l>
        <l>acchantu kē vi iha samaavāraṇā kē vi vaccantu</l>
      </lg>
      <lg n="1068">
        <l>aggimavāṇē raṭṭhaüḍasāhaṇaṁ pacchimē sulaṅkīṇa</l>
        <l>talavaggō saha pahuṇā vaccējjaü majjhahārīē</l>
      </lg>
      <lg n="1069">
        <l>jō jassa ṇibaddhō haagaō a sō tassa pēsaha pahāē</l>
        <l>karahāṇa saha susārīhĩ attharā  ṇimmavijjāsu</l>
      </lg>
      <lg n="1070">
        <l>ia jā pasaraï paaḍō halabōlō tāva atthasēlammi</l>
        <l>avaradisāvahubaddhāṇurāaturiaṁ gaō sūrō</l>
      </lg>
      <lg n="1071">
	<l>dīvasihōhā rēhanti ṇaarabhavaṇōarēsu dippantā</l>
	<l>mukkā raviṇā kiraṇa vva timiraparimāṇamavagantuṁ</l>
      </lg>
      <lg n="1072">
        <l>tō uaasēlacūḍāmaṇi vva tamaṇivahavāraṇamaïndō</l>
        <l>āsāvahuvaaṇavisēsaō vva dūruggaō candō</l>
      </lg>
      <lg n="1073">
        <l>tō cirajaggarasuḍhiō ṇīsēsaṇiōidiṇṇagamaṇiamō</l>
        <l>kāmiaṇō vāsaharāĩ ṇiaaṇiaāĩ allīṇō</l>
      </lg>
      <lg n="1074">
        <l>maṇṇuvilakkhō alliaï kō vi māṇaṁsiṇīē saṅkantō</l>
        <l>pāsaṭṭhiacittaṇṇuasahibhumaāsaṇṇiō daïō</l>
      </lg>
      <lg n="1075">
        <l>sōhaï vialiamāṇaṁ viasantuvvattaghōliracchijuaṁ</l>
        <l>saṁruddhahāsamāsalapasaṇṇagaṇḍatthalaṁ vaaṇaṁ</l>
      </lg>
      <lg n="1076">
        <l>ujjallāliṅgaṇalālasāē daïē ṇirāvarāhē vi</l>
        <l>avalambijjaï kīē vi pēmmagaō duddamō māṇō</l>
      </lg>
      <lg n="1077">
        <l>aviraaraïkēlipasaṅgasōkkhapabbhāraīsikuṇṭhaïaṁ</l>
        <l>māṇaṇisāṇaaṇisiaṁ hōi puṇō ahiṇavaṁ pēmmaṁ</l>
      </lg>
      <lg n="1078">
        <l>ṇiamaṭṭhiō vi kīē vi kō vi balāliṅgiūṇa hasirīē</l>
        <l>huṅkāravāraṇōṇaamuhō vi pariumbiō daïō</l>
      </lg>
      <lg n="1079">
        <l>aṇṇahiaō vi kīē vi kō vi samullasiagaṇḍavāsāē</l>
        <l>vōccattharaasamatthō hīraï vivarīasuraēṇa</l>
      </lg>
      <lg n="1080">
        <l>aṇṇēkkaraasaaṇhā ṇēcchantī ṇāaraṁ piā kā vi</l>
        <l>addhaṭṭhiaṁ pi daïaṁ dharaï balāliṅgaṇamisēṇa</l>
      </lg>
      <p>avi a.</p>
      <lg n="1081">
        <l>takkālasamuiālāvavaïarābaddhavammaharasāiṁ</l>
        <l>ēkkēkkamaṅgaparimāsasōkkhapasarantapulaāiṁ</l>
      </lg>
      <lg n="1082">
        <l>ṇimisēkkavimukkāharapulaïavaaṇāravindasōhāiṁ</l>
        <l>pamhantaraparighōliraṇaaṇaṇisammantavaaṇāiṁ</l>
      </lg>
      <lg n="1083">
        <l>aṇṇōṇṇaṇahamuhullihaṇamukkasikkāramaṇaharillāiṁ</l>
        <l>sēajalōlliabahalaṅgarāataṇṇāataliṇāiṁ</l>
      </lg>
      <lg n="1084">
        <l>ia ṇiamaïmēttamuṇijjamāṇaṇiruvamasuhāṇubandhāiṁ</l>
        <l>vaḍḍhiarasāĩ mihuṇāṇa mōhaṇāiṁ samappanti</l>
      </lg>
      <lg n="1085">
        <l>tō ṇiddaaraarahasāvasāṇaparisuḍhiaaṅgamaṅgēhiṁ</l>
        <l>suppaï ṇisāvasēsaṁ vialiamāṇēhĩ mihuṇēhiṁ</l>
      </lg>
      <lg n="1086">
        <l>ṇibbharaṇiddāsammillapamhajualāĩ hōnti mihuṇāṇa</l>
        <l>antōsuhaparirakkhaṇaghaḍiakavāḍāĩ acchīṇi</l>
      </lg>
      <lg n="1087">
        <l>aha bandiaṇuccariō pāhāuagīapisuṇiō pattō</l>
        <l>cirakaṅkhiagamaṇapaïṇṇapaharisō rāiṇō gōsō</l>
      </lg>
      <lg n="1088">
        <l>īsīsipuvvabhāuggamantathōvāruṇappahāliddhaṁ</l>
        <l>jāaṁ pārāvaapakkhapaṇḍuraṁ ṇahaalāhōaṁ</l>
      </lg>
      <lg n="1089">
        <l>ṇiaṇīḍuḍḍīṇavihaṅgaṇivahakōlāhalāulillāiṁ</l>
        <l>diṇasirimuhadaṁsaṇalālasāĩ uṭṭhanti va vaṇāiṁ</l>
      </lg>
      <lg n="1090">
        <l>pasariapaccūsasamīraviluliō gaaṇapāavāhintō</l>
        <l>avasāajalalavōhō vva galaï taṇutāraāṇivahō</l>
      </lg>
      <lg n="1091">
        <l>paccūsagaavarummūliāē uḍḍīṇasasivihaṅgāē</l>
        <l>dhavalāĩ galanti ṇisālaāē ṇakkhattakusumāiṁ</l>
      </lg>
      <lg n="1092">
        <l>pāuṁ juṇhāmaïraṁ jāmiṇivilaāē phalihacasaō vva</l>
        <l>mukkō ṇahāhi ṇivaḍaï ṇilīṇamaamahuarō candō</l>
      </lg>
      <lg n="1093">
        <l>sammillanti suhāsāajaṇiapariōsaduvviaḍḍhāiṁ</l>
        <l>intakharadiṇaarāavasaṅkāē va kumuagahaṇāiṁ</l>
      </lg>
      <lg n="1094">
        <l>piaamavōcchiṇṇaviṇintaramaṇiṇīsāsapavaṇapahuō vva</l>
        <l>uvabhuttaṇēhataṇuō vijjhāaï dīvaaṇihāō</l>
      </lg>
      <lg n="1095">
        <l>caüjāmāliṅgaṇasuhapasuttapaccuṭṭhiāṇa mihuṇāṇa</l>
        <l>ṇiddāviramālasamantharāĩ agghanti diṭṭhāiṁ</l>
      </lg>
      <lg n="1096">
        <l>ṇiddāṇihasālasavivaliaṅgamāsalavimukkasāsāhiṁ</l>
        <l>saaṇāĩ kāmiṇīhiṁ pia vva suirēṇa muccanti</l>
      </lg>
      <lg n="1097">
        <l>kā vi karakaliapasaḍhilakaḍilladaradāviōrulāaṇṇā</l>
        <l>sicaañcalē dharijjaï piēṇa saaṇaṁ vimuñcantī</l>
      </lg>
      <lg n="1098">
        <l>sōhanti kāmiṇīṇaṁ ṇiddālasasōsiantaṇaaṇāṇa</l>
        <l>uvaārakamalapakkhaliagamaṇamasiṇā paakkhēvā</l>
      </lg>
      <lg n="1099">
        <l>sōhaï jaha maliapasāhaṇālaaṁ kāmiṇīṇa gōsammi</l>
        <l>vaaṇaṁ savvāaraviraïaṁ pi ṇa tahā ṇisārambhē</l>
      </lg>
      <lg n="1100">
        <l>gōsaggē guruṇiddālasēṇa addhacchipēcchiavvēṇa</l>
        <l>tuṇhikkēṇa vi vaaṇēṇa ḍahaï ajjhā savattiaṇaṁ</l>
      </lg>
      <lg n="1101">
        <l>chaüaṅgi vimukkāharaṇaṇīsahaṁ viluliālaavisēsaṁ</l>
        <l>hariāhararāaṁ parisavanti vaaṇaṁ savattīō</l>
      </lg>
      <lg n="1102">
        <l>aha ērisē pahāē pahayāē paāṇaassa ḍhakkāē</l>
        <l>viṇṇattō jōisiēhĩ dēva suhaaṁ imaṁ laggaṁ</l>
      </lg>
      <lg n="1103">
        <l>tō diavaravēaṇihōsadiṇṇapuṇṇāhamaṅgalō rāā</l>
        <l>ṇīsariō bandiṇasaasamūhakaajaajaāsaddō</l>
      </lg>
      <lg n="1104">
        <l>tūrasaasaṅkhakāhalaḍhakkāravabhariadasadisāakkō</l>
        <l>karituraaraharaügghāapihiaṇahamaṇḍalāhōō</l>
      </lg>
      <lg n="1105">
        <l>surasundarikarakamalagghakusumasandōhasittasirakamalō</l>
        <l>ṇiaṇaarasamāsaṇṇē suaṇu samāvāsiō rāā</l>
      </lg>
      <lg n="1106">
        <l>aṇṇammi diṇē ṇīsēsabalaṇibajjhantahāriṇivahēṇa</l>
        <l>sañcaliō ṇiṇṇuṇṇaasamēṇa sarisaṁ cia pahēṇa</l>
      </lg>
      <lg n="1107">
        <l>jaṇaṇivahakalaalārāvatāsiō tā ṇa saṇṭhiō gōṇṭhō</l>
        <l>jā vialiaṇīvivarillavimbhalā pāḍiā vēsā</l>
      </lg>
      <lg n="1108">
        <l>maavāraṇabhaabhajjantaṇavabaïllēṇa ballikarahassa</l>
        <l>virasarasirassa saha khōṇiāē ullūriaṁ ṇakkaṁ</l>
      </lg>
      <lg n="1109">
        <l>aṇṇāē kō vi bhaṇṇaï mā ṇōllasu kiṁ ṇa pēcchasi baïllaṁ</l>
        <l>pāḍihisi kōhalaṁ piva laaḍāhi imaṁ mha liṅkaruaṁ</l>
      </lg>
      <lg n="1110">
        <l>bhiṇṇammi karambaaḍērayammi kaṁ  savasi ēttha hārīē</l>
        <l>ṇa ṇiasi sandaṇasañcūriāĩ ghaabhaṇḍaasaāiṁ</l>
      </lg>
      <lg n="1111">
        <l>ēkkēkkamakaahatthāvalambaṇaṁ jāi kō vi vaṇṭhajuā</l>
        <l>khōrēṇa samaṁ sōhaggavāavihavēṇa bhajjantō</l>
      </lg>
      <lg n="1112">
        <l>rē ṇiachāāgavvira mā dhuṇasu muhā bhuaṅga jaraphalaaṁ</l>
        <l>ṇa ṇiasi duppallāṇō ēsō ṇavavēsarō amha</l>
      </lg>
      <lg n="1113">
        <l>aṇṇāē uddhakararōvirīē viṇiattiūṇa pōkkariaṁ</l>
        <l>suamaraṇēṇa va ōṇakkirīē ōṇakkirāṇa purō</l>
      </lg>
      <lg n="1114">
        <l>pēcchaha bappō vaṇṇavasiēṇa suṇaēṇa sōṇahīēṇa</l>
        <l>virasarasirō haāsēṇa khāviō amha kukkuḍaō</l>
      </lg>
      <lg n="1115">
        <l>aṇṇēṇa kō vi bhaṇṇaï kīsa muhā ṇīsavēsi varaturaaṁ</l>
        <l>ēsō maha sēllapahāravimbhalō vaccaï varāhō</l>
      </lg>
      <lg n="1116">
        <l>ēvaṁ aṇṇōṇṇālāvavāvaḍō kaha vi vāsaraddhantē</l>
        <l>sampattō khandhārō sēlaṇiambēkkabhūbhāē</l>
      </lg>
      <lg n="1117">
        <l>tāvaa khiṇṇaturaṅgamamasiṇavalijjantasandaṇaṇihāaṁ</l>
        <l>āsaṇṇaghāsaluṇaṇāṇubandhadhāvantakammaaraṁ</l>
      </lg>
      <lg n="1118">
        <l>āvāsajhambhaṇārambhamukkaṇīsēsabhiccapahuṇivahaṁ</l>
        <l>karikalusaṇabhaapūrijjamāṇajaladōṇisaṅghāaṁ</l>
      </lg>
      <lg n="1119">
        <l>bhārōāraṇaviṇiviṭṭhavirasavirasantakarahasaddālaṁ</l>
        <l>bahuvihakacchantaraṇivvaḍantavasuhāhivaṇivēsaṁ</l>
      </lg>
      <lg n="1120">
        <l>dīharapahaparikhēiasuhaṇialijjantamattamāaṅgaṁ</l>
        <l>āvāsiumāḍhattaṁ sēlaṇiambammi taṁ kaḍaaṁ</l>
      </lg>
      <lg n="1121">
        <l>āvāsiabalasijjantarēṇupaaḍā samōsaranti vva</l>
        <l>āvāsasamūhōvāsadāṇakajjē disāhōā</l>
      </lg>
      <lg n="1122">
        <l>phaṇiṇō maakarisañcaraṇamaggabhaataraliā valagganti</l>
        <l>ṇīsēsabalālōaṇakajjēṇa va tuṅgasiharāiṁ</l>
      </lg>
      <lg n="1123">
        <l>muccanti rahā rahiēhĩ dīhapahaṇihasamaḍahiarahaṅgā</l>
        <l>ummaggagamaṇaṇiddaliasallasiḍhilakkhasandhāṇā</l>
      </lg>
      <lg n="1124">
        <l>turaā darahiapallāṇacañcalā kaha vi saṇṭhavijjanti</l>
        <l>sakhaliṇamuhakaḍḍhiathōraghāsavaliā ṇiōīhiṁ</l>
      </lg>
      <lg n="1125">
        <l>āyāsapēllaṇuggaasēajalālaggarēṇupuñjāiṁ</l>
        <l>hiapallāṇā vi haā vahanti garuāĩ aṅgāiṁ</l>
      </lg>
      <lg n="1126">
        <l>kavalēnti mattakariṇō cirēṇa kaliaṁ pi pallavuppīlaṁ</l>
        <l>kararaṅkhōlaṇapasarantapavaṇaparimāsasattaṇhā</l>
      </lg>
      <lg n="1127">
        <l>saṇṭhāṇaṁ kaha vi lahanti tālaviṇṭāṇilēṇa chippantā</l>
        <l>uvvattaparattaṇagaliasēapasarā pahū saaṇē</l>
      </lg>
      <lg n="1128">
        <l>gamaṇāāsasamuggaasēadarupphusiavisamatilaāiṁ</l>
        <l>agghanti kāmiṇīṇaṁ maüliaṇaaṇāĩ vaaṇāiṁ</l>
      </lg>
      <lg n="1129">
        <l>ētthantarammi pāraddhiēhĩ sirisālavāhaṇaṇarindō</l>
        <l>viṇṇattō parigahiantaṁ dēva susāvaaṁ raṇṇaṁ</l>
      </lg>
      <lg n="1130">
        <l>bahuvihatarutuṅgasamāsasaṅkulā sēlakaḍaapaḍilaggā</l>
        <l>puvvadisā paḍiruddhā ṇivviccaṁ vāraṇasaēhiṁ</l>
      </lg>
      <lg n="1131">
        <l>iarā vi girisarīyaḍasamīvaviḍavōlivēṇusaṅkiṇṇā</l>
        <l>sahasa tti uttarāsā parigahiā dhammavālēhiṁ</l>
      </lg>
      <lg n="1132">
        <l>pacchimadisāē suhasañcarāē varaturaasāhaṇaṁ diṇṇaṁ</l>
        <l>dāhiṇadisāē ṇimiaṁ lallakkaṁ kavilasaṅghāaṁ</l>
      </lg>
      <lg n="1133">
        <l>ēvaṁ cia sīsantē sampattō ṇaravaī tamuddēsaṁ</l>
        <l>sañcāliāĩ āhēḍiēhĩ sāvaasamūhāiṁ</l>
      </lg>
      <lg n="1134">
        <l>tāvaa haahēsāravasaṅkhōhiaraṇṇasāvaüppēcchā</l>
        <l>paharēṇa viṇā vi maā maamaraṇāsaṅkirī hariṇī</l>
      </lg>
      <lg n="1135">
        <l>ōsappaï pullī rōhiēṇa taha sō vi acchahallēṇa</l>
        <l>sō vi kuraṅgēṇa ṇa hōi kassa maraṇammi maïmōhō</l>
      </lg>
      <lg n="1136">
        <l>ṇa calaï ṇavasūasilimbaṇēhasandāṇaṇialiā hariṇī</l>
        <l>hariṇō vi piaamāē samaaṁ tattō ccia visaṇṇō</l>
      </lg>
      <lg n="1137">
        <l>tikkhakhuruppāluppantajīviaṁ sahaariṁ muantēṇa</l>
        <l>ṇiaṇāmasaricchaṁ cittalēṇa kammaṁ samāariaṁ</l>
      </lg>
      <lg n="1138">
        <l>dūraṇḍḍīṇō vi sihī parilaṅghiakarituraṅgaṇaraṇivahō</l>
        <l>paḍiō suṇaāṇa muhē maraṇaṁ pi suhaṁ ṇa dēvvāhiṁ</l>
      </lg>
      <lg n="1139">
        <l>kōkkantāsattamuhō vi maṇḍalō dhāi bhalluāhimuhaṁ</l>
        <l>dōkaṅkhirassa samaaṁ ēkkaṁ pi ṇa sē samāvaḍiaṁ</l>
      </lg>
      <lg n="1140">
        <l>vāvallullūriakandharassa paḍhamaṁ maassa hariṇīē</l>
        <l>phuḍiahiaāē jīaṁ kaāvarāhaṁ va pammukkaṁ</l>
      </lg>
      <lg n="1141">
        <l>paharēṇa maō virahēṇa taha maī ghariṇiṇayaṇasambhariō</l>
        <l>vāhō viyaliyabāhō tiṇṇi vi samayaṁ ciya mayāiṁ</l>
      </lg>
      <lg n="1142">
        <l>kēsariguñjāravavihaḍamāṇagiri vivaraṇīharantāiṁ</l>
        <l>ghēppanti varāhaülāĩ dariyasōraṭṭhasuṇaēhiṁ</l>
      </lg>
      <lg n="1143">
        <l>tāvaa ṇiakulapaccakkhaparihavāmarisatambiracchijuō</l>
        <l>viṇivāiaṇaraturaō allīṇō rāiṇō kōlō</l>
      </lg>
      <lg n="1144">
        <l>tō tēṇa dariyakōlēṇa dacchaparihacchavalaṇasīlēṇa</l>
        <l>pahaō turaō puhaīsarassa tēṇāvi sō kōlō</l>
      </lg>
      <lg n="1145">
        <l>ēvamasāvaamavihaṅgamaṁ ca raṇṇaṁ khaṇēṇa kāūṇa</l>
        <l>divasāvasāṇasamaē rāā kaḍaammi sampattō</l>
      </lg>
      <lg n="1146">
        <l>bhaṇiō vijaāṇandēṇa dēva iha mā muhā vilambēha</l>
        <l>kō jāṇaï kērisiyā kajjagaī hōi ēttāhē</l>
      </lg>
      <lg n="1147">
        <l>ēvaṁ bhaṇiō sō tēṇa ṇaravaī agaṇiēhĩ diyahēhiṁ</l>
        <l>sampattō kamaladalacchi sattagōyāvarībhīmaṁ</l>
      </lg>
      <lg n="1148">
        <l>tatthāvāsiaṇīsēsakaḍaaṇivvattamajjaṇāhārō</l>
        <l>parivaḍḍhiapariōsō vijaāṇandēṇa viṇṇattō</l>
      </lg>
      <lg n="1149">
        <l>sō dēva iha mahēsī ṇikkāraṇaṇiddhabandhavō amha</l>
        <l>parivasaï mahāṇumaītavōvaṇaṁ jēṇa ṇē ṇīā</l>
      </lg>
      <lg n="1150">
        <l>vayapariṇaaṁ tavassiṁ vijjāvihavōvalakkhiasujammaṁ</l>
        <l>paralōapahapavaṇṇaṁ daṭṭhuṁ tumhaṁ pi taṁ hōi</l>
      </lg>
      <lg n="1151">
        <l>bhaṇiaṁ ca rāiṇā piavaaṁsa jaṁ bhaṇaha ēhi vaccamha</l>
        <l>kiṁ amha ṇa tēṇa kaaṁ ēttiamēttaṁ kuṇantēṇa</l>
      </lg>
      <lg n="1152">
        <l>ēvaṁ bhaṇiūṇa ṇarāhivēṇa uvvimbabālahariṇacchi</l>
        <l>vijaāṇandō paḍhamaṁ muṇiṇō sampēsiō pāsaṁ</l>
      </lg>
      <lg n="1153">
        <l>tō dūrakaapaṇāmō saccaviō sāaraṁ muṇindēṇa</l>
        <l>āsaṇṇasamāsīṇō bahusō sampucchiō kusalaṁ</l>
      </lg>
      <lg n="1154">
        <l>bhaṇiaṁ ca tēṇa kusalaṁ rāā sirisālavāhaṇō ēttha</l>
        <l>tuha daṁsaṇasuhasampattilālasō ēi aṇumaggaṁ</l>
      </lg>
      <lg n="1155">
        <l>tō tēṇa samullaviaṁ ēsō sō sālavāhaṇaṇarindō</l>
        <l>surasundarīhĩ gijjaï jassa jasō dasadiantēhiṁ</l>
      </lg>
      <lg n="1156">
        <l>tā ēassa ṇa dīsaï paḍivakkhō kō vi ēttha puhavīē</l>
        <l>kavaṇēṇa va iha kajjēṇa āgaō ṇiapurāhintō</l>
      </lg>
      <lg n="1157">
        <l>siṭṭhaṁ ca tēṇa savvaṁ taṁ taha sōūṇa sō vi pariuṭṭhō</l>
        <l>bhaṇaï mahēsī vaddhāvaṇaṁ mha ēaṁ taē siṭṭhaṁ</l>
      </lg>
      <lg n="1158">
        <l>jaṁ kaha vi mahāṇumaīē ajja hiaïcchiaṁ samāvaḍiaṁ</l>
        <l>līlāvaī vi ṇivvūḍhaṇiamasuhabhāaṇā jāā</l>
      </lg>
      <lg n="1159">
        <l>ia ērisē samullāvavaïarē ṇaravaī vi sampattō</l>
        <l>tatthēsiṇō saāsaṁ parimiaparivārapariariō</l>
      </lg>
      <lg n="1160">
        <l>tō tēṇa mahāmuṇiṇā sō rāā agghavattasalilēṇa</l>
        <l>ahisiñciūṇa bhaṇiō uvavisaha suhāsaṇucchaṅgē</l>
      </lg>
      <lg n="1161">
        <l>aha sō siṁhāsaṇakaapariggahō muṇivarēṇa saṁlattō</l>
        <l>ajjamhēhi kaatthā ṇaraṇāha tumammi saccaviē</l>
      </lg>
      <lg n="1162">
        <l>ēcciraālaṁ ēvaṁvihē vi amhēhi iha bhavāaaṇē</l>
        <l>asahāā parivasiā sasahāā kuṇaha ēttāhē</l>
      </lg>
      <lg n="1163">
        <l>ēttha divasammi dēvā kuṇanti saṅgīaaṁ umāvaïṇō</l>
        <l>tēhĩ gaēhĩ ṇarāhiva ramanti raaṇīsu raaṇiarā</l>
      </lg>
      <lg n="1164">
        <l>tāṇa vi pamuhō ēkkō raaṇiarō bhīsaṇāṇaṇō ṇāma</l>
        <l>tassa bhaēṇa ṇa ṇivasaï divasaṁ ēkkaṁ pi muṇilōō</l>
      </lg>
      <lg n="1165">
        <l>tō tēṇa samaṁ jujjhaṁ ajjaṁ cia hōi tuha ṇisāsamaē</l>
        <l>ia jāṇiūṇa ghippaü ēsō mantō mamāhintō</l>
      </lg>
      <lg n="1166">
        <l>māāchaṇṇasarīraṁ pi rakkhasaṁ jēṇa pēcchasi ṇisāsu</l>
        <l>tuha daṁsaṇavahapaḍiō pañcattaṁ pāvaü ahammō</l>
      </lg>
      <lg n="1167">
        <l>ēvaṁ bhaṇiēṇa ṇarāhivēṇa hasiūṇa sē samullaviaṁ</l>
        <l>bhaavaṁ apacchimō ajja tassa ēsō ṇisāsamaō</l>
      </lg>
      <lg n="1168">
        <l>ēvaṁ bhaṇiūṇa ṇarāhivēṇa viasantalōaṇamuhēṇa</l>
        <l>gahiō mantō āsaṅghiaṁ ca taṁ ṇisiarāṇīaṁ</l>
      </lg>
      <lg n="1169">
        <l>aha sō tēṇa kisōari bahusō paḍivajjiūṇa varamuṇiṇā</l>
        <l>sampēsiō diṇantē ṇiaāvāsaṁ gaō rāā</l>
      </lg>
      <p>tāva a</p>
      <lg n="1170">
        <l>vimukkakarabandhaṇaṁ gaaṇapāavāhiṁ taō<caesura/>sarēsu rahavāhiṇīvirahakāarālōiaṁ</l>
        <l>paḍēi lavaṇōahē ghusiṇabindumāambaaṁ<caesura/>phalaṁ va paripakkaaṁ ghaṇatamāriṇō bimbaaṁ</l>
      </lg>
      <p>taō</p>
      <lg n="1171">
        <l>jaï atthamiamiaṅkē tamaṇiarōruddhadasadisāakkē</l>
        <l>suhasuttē jaṇaṇivahē allīṇē addharattammi</l>
      </lg>
      <lg n="1172">
        <l>tēṇa ṇisāaravaïṇā ṇiabalagavvubbhaḍaṁ vahantēṇa</l>
        <l>sampēsiā ṇarēndassa dōṇṇi dōsāarā dūā</l>
      </lg>
      <lg n="1173">
        <l>tēhĩ bhaṇiaṁ ṇarāhiva dūā ṇē pēsiā ṇisāmēha</l>
        <l>kajjaṁ savittharatthaṁ jaṁ tēṇa ppāhiaṁ tumha</l>
      </lg>
      <lg n="1174">
        <l>jaha ēē dō jāmā pacchimaraaṇīē majjha uvabhōgā</l>
        <l>jaṁ vasaï ēttha bhūaṁ āhāraṁ hōi taṁ majjha</l>
      </lg>
      <lg n="1175">
        <l>tā dēsu saēṇa ṇarāhivāṇa samaēṇa kuñjarasaēṇa</l>
        <l>ṇaraturaapasusahassēṇa maha baliṁ jaï suhaṁ mahasi</l>
      </lg>
      <lg n="1176">
        <l>taṁ sōūṇa sarōsaṁ bhaṇiā puhaīsarēṇa tē dūā</l>
        <l>jaha vaccaha tumhē ccia paḍidūā tassa ṇiapahuṇō</l>
      </lg>
      <lg n="1177">
        <l>bhaṇṇaï rē rakkhasa ēhi jēṇa suṇaāṇa bukkaṇāṇaṁ ca</l>
        <l>ṇiakaḍaaṇivāsīṇaṁ dēmi baliṁ tujjha pisiēṇa</l>
      </lg>
      <lg n="1178">
        <l>ēvamavaraṁ pi bahusō ṇibbhacchēūṇa puhaïṇāhēṇa</l>
        <l>paḍipēsiā sarōsēṇa dō vi dōsāarā dūā</l>
      </lg>
      <lg n="1179">
        <l>tō tēhĩ gaēhĩ ṇisāarēhĩ rāēṇa kaḍaavālassa</l>
        <l>āiṭṭhaṁ apahāē mā kō vi calijja kaḍaāhi</l>
      </lg>
      <lg n="1180">
        <l>ēkkēṇa sahassēṇamha saraï ṇaravaïsuāṇa vīrāṇa</l>
        <l>dasasāhassaṁ suvvaï tāṇa balaṁ ṇisiarāṇaṁ pi</l>
      </lg>
      <lg n="1181">
        <l>ēvaṁ bhaṇiūṇa tahiṁ vīrasahassēṇa parigaō rāā</l>
        <l>dūrantaraṁ sakaḍaāō ṇiggaō ṇisiarāhuttaṁ</l>
      </lg>
      <lg n="1182">
        <l>tāva a viaḍaviḍiñciavaaṇaviṇintaggijāladuppēcchaṁ</l>
        <l>lallakkakattiāṇalaphuliṅgapiṅgaliagaaṇaalaṁ</l>
      </lg>
      <lg n="1183">
        <l>pammukkaphāraphēkkārarāvapaḍisaddapūriadiantaṁ</l>
        <l>ṇaaṇahuāsasamōsariatimirapāaḍiaṇiarūvaṁ</l>
      </lg>
      <lg n="1184">
        <l>sarasantamaāiṇibaddhathōrakharakavilakēsapabbhāraṁ</l>
        <l>ṇarasiramālāmaṇḍaliaviaḍaviṇiaṁsaṇaṇiambaṁ</l>
      </lg>
      <lg n="1185">
        <l>aligavalasajalajalaharatamālakalaaṇṭhikajjalacchāaṁ</l>
        <l>ōtthariaṁ raaṇiarāṇa taṁ balaṁ ṇaravarāhuttaṁ</l>
      </lg>
      <lg n="1186">
        <l>lallakkahakkaphēkkāramukkaṇīsaṅkakōkkiabhaḍōhaṁ</l>
        <l>saṁlaggaṁ ṇaravararakkhasāṇa ṇisi dāruṇaṁ jujjhaṁ</l>
      </lg>
      <lg n="1187">
        <l>kēṇāvi kō vi kuviēṇa ṇaravarō ṇisiarēṇa taha pahaō</l>
        <l>jaha dōhāiadēhō vi ṇivaḍiō paḍiapaḍivakkhō</l>
      </lg>
      <lg n="1188">
        <l>pharusāsipahārukkhuḍiakandharō kō vi amarisavasēṇa</l>
        <l>ābhāmaïaṇalakkhaṁ pi maṇḍalaggaṁ mahāsuhaḍō</l>
      </lg>
      <lg n="1189">
        <l>mucchāvirāmasambhariasāmisambhāvaṇāpariggahiō</l>
        <l>aviṇijjiavēribalō hīraï lajjāē kō vi bhaḍō</l>
      </lg>
      <lg n="1190">
        <l>paharavaḍiassa kassa vi rayaṇiarō rōsahuavahapalittaṁ</l>
        <l>bapphāantaṁ phukkāraaṁ va urasōṇiaṁ piaï</l>
      </lg>
      <lg n="1191">
        <l>dūrēṇa pariharijjaï daḍhamuṭṭhiṇivīḍiāsibīhacchō</l>
        <l>raaṇīarēṇa suhaḍō vi mukkajīō vi sabhaēṇa</l>
      </lg>
      <lg n="1192">
        <l>māāchaṇṇasarīrēhĩ tēhĩ dōsāarēhĩ hammantaṁ</l>
        <l>daṭṭhūṇa balaṁ puhaīsarēṇa sō sumariō mantō</l>
      </lg>
      <lg n="1193">
        <l>jō jattō ccia diṭṭhō tattō ccia sō siāsipaharēṇa</l>
        <l>dōhāiō ṇarindēṇa ṇisiarō jhatti kuviēṇa</l>
      </lg>
      <lg n="1194">
        <l>tō sō atuliathāmō vi tēṇa bhīmāṇaṇō ṇarindēṇa</l>
        <l>vajjadharēṇa va sēlō ṇippaṅkkhō takkhaṇēṇa kaō</l>
      </lg>
      <lg n="1195">
        <l>ṇillūṇavalaṇakaraṭaṅkakhaṇḍaruñjiapisāasaṅghāē</l>
        <l>sajjuṇhasōṇiappavahapaṅkakhuppantavēālē</l>
      </lg>
      <lg n="1196">
        <l>allīṇaḍāiṇīsaasamūhaparivēsarasiasivaṇivahē</l>
        <l>paḍiuddhagiddhamaṇḍalimilantavilasantagōmāē</l>
      </lg>
      <lg n="1197">
        <l>ia ērisammi sundari ṇīsēsē suddhasuhaḍasaṅghāē</l>
        <l>maaüvvariapalāantakāarē rakkhasāṇīē</l>
      </lg>
      <lg n="1198">
        <l>ṇiabalaviṇāsadaṁsaṇajāāmarisēṇa tēṇa vāhittō</l>
        <l>ṇaraṇāhō rayaṇiarēṇa ṇisiakaravālahatthēṇa</l>
      </lg>
      <lg n="1199">
        <l>ṇaraṇāha imō sō tujjha ajja suravahusuhāgamamuhuttō</l>
        <l>āsaṇṇamaccusaṅkēavāsarō pahara ēttāhē</l>
      </lg>
      <lg n="1200">
        <l>bhaṇiaṁ ca rāiṇā ṇisiarēsa paharēhi pōrisāsaṅghō</l>
        <l>ṇivvaḍaï samāsaṇṇēkkamēkkakaravāladhārāē</l>
      </lg>
      <lg n="1201">
        <l>tā bharasu kō vi jaï atthi tujjha ēvaṁvihē samāvaḍiē</l>
        <l>rakkhaï muhuttamēttaṁ pi jīviaṁ suravarāṇaṁ pi</l>
      </lg>
      <lg n="1202">
        <l>ēvaṁ bhaṇirassa ṇarāhivassa bhīmāṇaṇēṇa paharasamaṁ</l>
        <l>dōhāiaṁ sarōsēṇa cammaraaṇaṁ kuraṅgacchi</l>
      </lg>
      <lg n="1203">
        <l>rāēṇa vi sō pharusāsipaharaṇillūṇakandharābandhō</l>
        <l>aïvirasaṁ virasantō dharaṇialē pāḍiō sahasā</l>
      </lg>
      <lg n="1204">
        <l>tō takkhaṇasampuṇṇēndubimbasavisēsapasariapahōhō</l>
        <l>jāō aṇaṇṇarūvō purisō pajjuṇṇasāricchō</l>
      </lg>
      <lg n="1205">
        <l>tō tēṇa sō ṇarindō sāhukkārakkharēhĩ puṇaruttaṁ</l>
        <l>ahiṇandiūṇa bhaṇiō ṇa tumāō piaṅkarō amha</l>
      </lg>
      <lg n="1206">
        <l>tā kēttiaṁ ca bhaṇṇaï ēsō haṁ tuha ṇarēnda sāhīṇō</l>
        <l>jaṁ mahasi kiñci dulahaṁ pi dēmi jaṁ amha sāhīṇaṁ</l>
      </lg>
      <lg n="1207">
        <l>taṁ sōūṇa savibbhamahiaaṇamāantakōuhallēṇa</l>
        <l>rāēṇa samullaviaṁ kiṁ ca ṇa labbhaï tumāhintō</l>
      </lg>
      <lg n="1208">
        <l>tā sāhippaü kē tumhi ēttha ēvaṁvihāvi ēāṇa</l>
        <l>pāvamaīṇaṁ haarakkhasāṇa majjhammi saṁvasiā</l>
      </lg>
      <lg n="1209">
        <l>bhaṇiaṁ ca tēṇa ṇaravaï ēaṁ khalu vittharēṇa kahiavvaṁ</l>
        <l>tumhēhi mi parisuḍhiā rakkhasavahaduppasaṅgēṇa</l>
      </lg>
      <lg n="1210">
        <l>taha vi ṇisāmaha sīsaï gandhavvasuō hamēttha puhaīē</l>
        <l>avaariō surasarimajjaṇēkkahiaō divāhintō</l>
      </lg>
      <lg n="1211">
        <l>tā tattha maē himagiriṇiambatarumaṇaharē vaṇuddēsē</l>
        <l>saccaviā tēlōkkēkkasundarī kusumavōcciṇiā</l>
      </lg>
      <lg n="1212">
        <l>aha sā maē sakōūhalēṇa uvasappiūṇa pāsammi</l>
        <l>sahasa tti sāhilāsēṇa pucchiā suaṇu kā taṁ si</l>
      </lg>
      <lg n="1213">
        <l>tō taṁ sōūṇa mamāhi tīē ṇaraṇāha ṇēhalaṁ vaaṇaṁ</l>
        <l>bhaṇiaṁ ahamēttha ccia vaṇavāsimahēsiṇō dhūā</l>
      </lg>
      <lg n="1214">
        <l>bhaṇiaṁ ca maē sundari aviruddhaṁ daṁsaṇaṁ mha tā iṇhiṁ</l>
        <l>gandhavvēsāṇa kulē ahaṁ pi viulē samuppaṇṇō</l>
      </lg>
      <lg n="1215">
        <l>cittaṅgaābhihāṇō tuha daṁsaṇakōhalēṇa avaariō</l>
        <l>jaï hōsi sappasāā tā juttaṁ vammahēṇa kaaṁ</l>
      </lg>
      <lg n="1216">
        <l>ēvaṁ bhaṇiūṇa maē sā ṇaravaï tattha ṇijjaṇē raṇṇē</l>
        <l>pariṇīā ṇiavihiṇā accuggamahēsiṇō dhūā</l>
      </lg>
      <lg n="1217">
        <l>tō taṁ tihuaṇarajjāhisēasarisaṁ suhaṁ vihāvantō</l>
        <l>tāva ṭṭhiō ṇarāhiva jā sō vi risī tahiṁ pattō</l>
      </lg>
      <lg n="1218">
        <l>bhaṇiaṁ ca tēṇa kusumāla sahaï tuha amha parihavaṁ kāuṁ</l>
        <l>ēttiamēttēṇaṁ cia vihavummāēṇa mattō si</l>
      </lg>
      <lg n="1219">
        <l>tā pāvēkkamaīṇaṁ majjhē raaṇīarāṇa raaṇiarō</l>
        <l>bāraha varisāĩ aṇajja hōsi pisiāsaṇō taṁ si</l>
      </lg>
      <lg n="1220">
        <l>ēvaṁ bārahavarisāvahīē puṇṇāē ṇaravarāhintō</l>
        <l>pāvihisi siracchēaṁ taïā muccihisi sāvēṇa</l>
      </lg>
      <lg n="1221">
        <l>tā ēsō sō samaō sampaï diṭṭhammi jaṁ taē hōi</l>
        <l>taṁ sampaḍiaṁ dē bhaṇaha kiṁ pi jaṁ amha kāavvaṁ</l>
      </lg>
      <lg n="1222">
        <l>taṁ taha sōūṇa ṇarāhivēṇa sahasa tti viyasiamuhēṇa</l>
        <l>bhaṇiamahō dūraaraṁ ṇīā ṇē sukaïpariṇaïē</l>
      </lg>
      <lg n="1223">
        <l>ṇaṇṇaṁ imāu ahiaṁ bhaṇiavvaṁ atthi jaṁ bhaṇāmi ahaṁ</l>
        <l>dīsaü sā sampaï kuvalaāvalī virahakisiaṅgī</l>
      </lg>
      <lg n="1224">
        <l>bhaṇiaṁ ca tēṇa sahasā savvaṅguvvūḍhabahalapulaēṇa</l>
        <l>parihāsasamullaviaṁ pi jaṇaï ṇaravaï paraṁ harisaṁ</l>
      </lg>
      <lg n="1225">
        <l>kattō puṇṇēhĩ viṇā kassa vi ēvaṁvihaṁ samāvaḍaï</l>
        <l>taha vi hu pucchāmi phuḍaṁ sabbhāvaṁ kahasu ēttāhē</l>
      </lg>
      <lg n="1226">
        <l>aha tassa tēṇa kuvalaadalacchi gandhavvarāataṇaassa</l>
        <l>ṇīsēsaṁ vajjariaṁ ṇaravaïṇā saharisāsēṇa</l>
      </lg>
      <lg n="1227">
        <l>tō tēṇa ṇamāiahiaapaharisupphullalōaṇamuhēṇa</l>
        <l>bhaṇiaṁ tā kiṁ acchaï ajja vi malaāṇilassa suō</l>
      </lg>
      <lg n="1228">
        <l>ētthāvasarē kuvalaadalacchi pariōsapūriasarīrō</l>
        <l>vijaāṇandō līlāvaīē turiaṁ gaō pāsaṁ</l>
      </lg>
      <lg n="1229">
        <l>aha sō vi  cintiō ccia sampattō māhavāṇilō tattha</l>
        <l>siddhaṅgaṇāsahassēṇa āgaō malayasēlāhi</l>
      </lg>
      <lg n="1230">
        <l>saccaviō sō gandhavvaṇandaṇō siddharāataṇaēṇa</l>
        <l>amaavarisō vva hiaē pavarisiō ēkkamēkkāṇa</l>
      </lg>
      <lg n="1231">
        <l>samaïcchiūṇa bhaṇiaṁ tēhĩ mi aṇṇōṇṇaharisiaṅgēhiṁ</l>
        <l>ahiṇandiūṇa dēvvaṁ ciraṁ ca bahu maṇṇiō appā</l>
      </lg>
      <lg n="1232">
        <l>ērisaē patthāvē vijaāṇandō vi viasiacchimuhō</l>
        <l>vaddhāviūṇa kumarīō takkhaṇaṁ āgaō sahasā</l>
      </lg>
      <lg n="1233">
        <l>tō dūrakaapaṇāmō tiṇhaṁ pi hu tāṇa hālapamuhāṇa</l>
        <l>savvāarōvaṇīāsaṇammi puraō samāsīṇō</l>
      </lg>
      <lg n="1234">
        <l>bhaṇiaṁ ca rāiṇā piavaaṁsa diṭṭhā taē mahāṇumaī</l>
        <l>vaddhāviā phuḍaṁ kuvalaāvalī virahakisiaṅgī</l>
      </lg>
      <lg n="1235">
        <l>bhaṇiaṁ ca tēṇa ṇaravaï ēkkāsaṇasaṇṭhiāō diṭṭhāō</l>
        <l>tihuaṇasirīu ṇajjaï ṇajjaï aha tiṇṇi sañjhāō</l>
      </lg>
      <lg n="1236">
        <l>vaddhāviūṇa siṭṭhaṁ cittaṅgaamāhavāṇilēṇa samaṁ</l>
        <l>sampattō ṇaraṇāhō jāaṁ hiaïcchiaṁ tumha</l>
      </lg>
      <lg n="1237">
        <l>ciraālasañciōvaḍḍhiāĩ ēāĩ tāĩ tavataruṇō</l>
        <l>bhuñjaï phalāĩ bhaavaï sampaï jialōasārāiṁ</l>
      </lg>
      <lg n="1238">
        <l>tō tāhĩ taṁ suṇēūṇa jhatti rōmañcakañcuillīhiṁ</l>
        <l>ēkkēkkamavaaṇapulōirīhĩ bahu maṇṇiō appā</l>
      </lg>
      <lg n="1239">
        <l>parisiṭṭhaṁ pi ṇa saddahaï tāṇa hiaēcchiē samāvaḍiē</l>
        <l>savvāṇa vi mēlāvē gandhavvaṇarindasiddhāṇa</l>
      </lg>
      <lg n="1240">
        <l>puṇaruttapēcchirīṇaṁ aṇṇāṇa vi parisarāṇa jā siṭṭhaṁ</l>
        <l>tā jhatti dhāviāō alaāhimuhaṁ vaaṁsīō</l>
      </lg>
      <lg n="1241">
        <l>maggō ccia ṇa pahuttō alaāhimuhaṁ paattacittāṇa</l>
        <l>vaddhāviāṇa ṇalakūvarassa pariuṭṭhavaaṇāṇa</l>
      </lg>
      <lg n="1242">
        <l>tō sō daïāē samaṁ samaaṁ vijjāharēndahaṁsēṇa</l>
        <l>ṇalakūvarō tahiṁ cia sampattō samuaparivārō</l>
      </lg>
      <lg n="1243">
        <l>tō tēhĩ majjha vijjāharindajakkhāhivēhĩ dōhiṁ pi</l>
        <l>vaddhāviēhĩ ṇaravaï ēkkōkkhaaṇihivarō diṇṇō</l>
      </lg>
      <lg n="1244">
        <l>bhaṇiaṁ ca vajjarējjasu ēaṁ sālāhaṇassa puṇaruttaṁ</l>
        <l>bhaṇṇaï ṇa tumāhintō aṇṇō piabandhavō amha</l>
      </lg>
      <lg n="1245">
        <l>tā pēsijjaü cittaṅgaēṇa saha māhavāṇilō ajja</l>
        <l>avilambaṁ vīvāhō bhaṇiō dēvēhĩ jakkhāṇa</l>
      </lg>
      <lg n="1246">
        <l>jēṇaṇṇammi sudiahē vīvāhō ṇaravarāṇa jaha bhaṇiō</l>
        <l>līlāvaīē taha uṇa tumhaṁ pattē silāmēhē</l>
      </lg>
      <lg n="1247">
        <l>taṁ taha sōūṇa ṇarāhivēṇa ubbimbabālahariṇacchi</l>
        <l>vijaāṇandāhintō siddhāhivaṇandaṇō bhaṇiō</l>
      </lg>
      <lg n="1248">
        <l>ṇisuaṁ bhō jaṁ ṇalakūvarēṇa appāhiaṁ mha sadaēṇa</l>
        <l>dē vaccaha saha cittaṅgaēṇa hiaïcchiaṁ ṭhāṇaṁ</l>
      </lg>
      <lg n="1249">
        <l>tō tē chaüaṅgimahāravēhĩ maṅgalaṇihōsamuhalēhiṁ</l>
        <l>tūrēhĩ saṅkhakāhalamuiṅgaghōsēhĩ sañcaliā</l>
      </lg>
      <lg n="1250">
        <l>vijaāṇandēṇa purassarēṇa ramaṇīaṇōvagijjantā</l>
        <l>taddēsaṇivēsiasaharisacchijualā samallīṇā</l>
      </lg>
      <lg n="1251">
        <l>samuhāgaassa ṇalakūvarassa kaacalaṇavandaṇā dō vi</l>
        <l>uvasappiā piāmuhapaccuggaadaṁsaṇukkaṇṭhā</l>
      </lg>
      <lg n="1252">
        <l>diṭṭhā tē tāhĩ piā tēhi vi ṇiapiaamāō dōhiṁ pi</l>
        <l>ēkkēkkamavaaṇaṇivēsiacchijualēhĩ puṇaruttaṁ</l>
      </lg>
      <lg n="1253">
        <l>tō hiaaddhavahavilambiēhĩ appattasuhapasaṅgēhiṁ</l>
        <l>aṇuṇaavaēhĩ ṇiapiaamāō kiṁ jaṁ ṇa bhaṇiāō</l>
      </lg>
      <lg n="1254">
        <l>dē pasiaha kaṁ taṁ jaṁ bhaṇamha garuāvarāhapaṅkammi</l>
        <l>vicchūḍhā haadivvēṇa ēcciraṁ tēṇa taviāō</l>
      </lg>
      <lg n="1255">
        <l>aha ēvaṁ uvalakkhāviūṇa sā māhavāṇilēṇa tahiṁ</l>
        <l>gahiā jakkhēsasuā hatthāhatthēṇa hariṇacchi</l>
      </lg>
      <lg n="1256">
        <l>tō sā savēviraṅguliṇahamuhasippantasēasalilēṇa</l>
        <l>agghaṁ va dēi piasaṅgamassa hatthullaēṇa piā</l>
      </lg>
      <lg n="1257">
        <l>tō piaamākaraggahaphaṁsuggaapulaapūriasarīrō</l>
        <l>sappariōsō sō māhavāṇilō vēimārūḍhō</l>
      </lg>
      <lg n="1258">
        <l>acchīhiṁ cia sā tēṇa piaamā ṇēhaṇibbharamaṇēṇa</l>
        <l>āliṅgia vva pariumbia vva ramia vva pīa vva</l>
      </lg>
      <lg n="1259">
        <l>cittaṅgaō vi puraō raaṇāvaliviraïammi pallaṅkē</l>
        <l>āsīṇō piajāāmuhakamalaṇivēsiacchijuō</l>
      </lg>
      <lg n="1260">
        <l>ētthāvasarē kuvalaadalacchi sujavēṇa jāṇavattēṇa</l>
        <l>līlāvaīē ṇiakulaharammi sampēsiō dūō</l>
      </lg>
      <lg n="1261">
        <l>tō uggaē miaṅkē ṇivvattavivāhamaṅgalamuhuttē</l>
        <l>sajjīkaāō jakkhaṅgaṇāhĩ āvāṇabhūmīō</l>
      </lg>
      <lg n="1262">
        <l>amaarasabhēataṇṇāapallavōtthaïaviaḍapērantā</l>
        <l>ṇimmaviā varakusumōvaāraraapiñjarā vasuhā</l>
      </lg>
      <lg n="1263">
        <l>tō ṇiaapiāpiapaṇaïparigaā pattaparamapariōsā</l>
        <l>chiṇṇacchiṇṇāsu maṇōharāsu bhūmīsu āsīṇā</l>
      </lg>
      <lg n="1264">
        <l>vivihāĩ vivihavaṇṇujjalāĩ sahaārasurahivāsāiṁ</l>
        <l>ṇīluppalaparimalavāsiāĩ dijjanti pāṇāiṁ</l>
      </lg>
      <lg n="1265">
        <l>diṭṭhēhiṁ cia maïrāparimalamiliālimuhaliamuhēhiṁ</l>
        <l>casaēhĩ vilāsavaīṇa hōi maaṇālasā diṭṭhī</l>
      </lg>
      <lg n="1266">
        <l>paḍhamaṁ cia juṇṇasurāpasaṅgaparivaḍḍhiāṇubhāvēṇa</l>
        <l>casaēṇa karavalaggēṇa valaïaṁ vammahēṇa dhaṇuṁ</l>
      </lg>
      <lg n="1267">
        <l>jaha jaha pijjaï maïrā taha taha saṇiaṁ maō samalliaï</l>
        <l>jaha jaha alliaï maō taha taha sōhā samāruhaï</l>
      </lg>
      <lg n="1268">
        <l>cirajampiaṁ bharijjaï takkhaṇabhaṇiaṁ pi jhatti pamhusaï</l>
        <l>asamañjasaṁ pi bhaṇiaṁ chajjaï mahumaaviārēṇa</l>
      </lg>
      <lg n="1269">
        <l>mahumaavasapamhuṭṭhāvarāhapariumbiā vi daïēṇa</l>
        <l>aṇuṇijjaï pacchā bhariamaṇṇuvaliāṇaṇā kā vi</l>
      </lg>
      <lg n="1270">
        <l>kīē vi mahumaāruṇakavōlaviṇiōavajjiaṁ daṭṭhuṁ</l>
        <l>avaṇijjaï savaṇāsōapallavaṁ piaamēṇa tahiṁ</l>
      </lg>
      <lg n="1271">
        <l>avarāhasamupphusaṇaṁ māṇatarummūlaṇaṁ piā piaï</l>
        <l>piaamakaraggahuttāṇavaaṇaviṇivēsiaṁ maïraṁ</l>
      </lg>
      <lg n="1272">
        <l>aṇṇōṇṇāhararasapāṇasuhapasuttēhi siddhamihuṇēhiṁ</l>
        <l>ghippaï cirēṇa casaaṁ vilakkhabhāvāgaamuhēhiṁ</l>
      </lg>
      <lg n="1273">
        <l>piamuhapīōvvariaṁ thōvaṁ thōvaṁ cirēṇa kā vi piā</l>
        <l>amaaṁ va piaï saraaṁ sarōsapaḍivakkhasaccaviaṁ</l>
      </lg>
      <lg n="1274">
        <l>gēaṁ  sahatthatālaṁ muhamaddalaṇacciaṁ pahasiaṁ ca</l>
        <l>sahaï vilāsavaīṇaṁ supasaṇṇapasāhiaṁ vaaṇaṁ</l>
      </lg>
      <lg n="1275">
        <l>daravihaḍantakaḍillaṁ vialiarasaṇaṁ paḍantapāvaraṇaṁ</l>
        <l>daraluliālaatilaaṁ daramattaṁ sahaï ramaṇiaṇaṁ</l>
      </lg>
      <lg n="1276">
        <l>ia mahumaamuiāsēsasiddhagandhavvajakkhajaṇaṇivahē</l>
        <l>sampattō taïadiṇāvasāṇasamaē silāmēhō</l>
      </lg>
      <lg n="1277">
        <l>tō sō piāē samaaṁ savvāṇa vi ēkkadēsamiliāṇa</l>
        <l>vijjāharēndapamuhāṇa jhatti puraō samāsīṇō</l>
      </lg>
      <lg n="1278">
        <l>samaïcchiūṇa sundari savvēhi mi tēhĩ sō silāmēhō</l>
        <l>bhaṇiō piataṇaāē daṁsaṇasuhamaṇuhavēttāhē</l>
      </lg>
      <lg n="1279">
        <l>tā saraasirīē samaṁ sampattō piasuāē varabhavaṇaṁ</l>
        <l>saccaviā sā kuvalaadalacchi līlāvaī tēṇa</l>
      </lg>
      <lg n="1280">
        <l>agghāiūṇa sīsē paṇāmapaccuṭṭhiā samāsattā</l>
        <l>sāsīsaṁ sasaṇēhaṁ gahiā jaṇaṇīē ucchaṅgē</l>
      </lg>
      <lg n="1281">
        <l>tāvaa vijjāharasiddhajakkhagandhavvamāṇusāṇaṁ ca</l>
        <l>vaaṇāĩ ṇiacchantī mukkā sāvēṇa saraasirī</l>
      </lg>
      <lg n="1282">
        <l>takkālaṁ bandhusamāgamēṇa paritōsiāē sambhariō</l>
        <l>ēsō vi sāvasamaō jō sō bhaṇiō gaṇēsēṇa</l>
      </lg>
      <lg n="1283">
	<l>aha sā kamasō gurubandhavēhĩ pariāṇiūṇa ōsattā</l>
	<l>savisēsaṁ paḍivaṇṇaṁ vaddhāvaṇaaṁ asēsēhiṁ</l>
      </lg>
      <lg n="1284">
        <l>tāvāṇandaparamparaparituṭṭhugghuṭṭhamaṅgalaravāiṁ</l>
        <l>pahaāĩ paṇacciapariaṇāĩ pariōsatūrāiṁ</l>
      </lg>
      <lg n="1285">
        <l>aṇṇammi diṇē ṇīsēsabalapahāṇammi vāsarārambhē</l>
        <l>ghēttūṇa ṇhavaṇaaṁ kuvalaāvalī rāiṇō pattā</l>
      </lg>
      <lg n="1286">
        <l>tō sō sirimaṇḍavamajjhadēsaviraïacaükkaciñcaïē</l>
        <l>caüpāsaṇivēsiakaṇaakalasakaacāruparivēsē</l>
      </lg>
      <lg n="1287">
        <l>ṇavahaḍaṇapāuāraaṇakantivicchuriaviaḍapērantē</l>
        <l>vajjēndaṇīlamaragaamaṇicacciapihulavitthārē</l>
      </lg>
      <lg n="1288">
        <l>pajjāliakaṇaapaīvapaaḍaparivaḍḍhamāṇasirivihavē</l>
        <l>āsīṇō ṇaraṇāhō samuaṁ suhamajjaṇāvīḍhē</l>
      </lg>
      <lg n="1289">
        <l>thuvvantō gandhavvaccharāhĩ siddhaṅgaṇāhĩ gijjantō</l>
        <l>vijjāharajakkhavilāsiṇīhĩ ṇimmajjiō paḍhamaṁ</l>
      </lg>
      <lg n="1290">
        <l>tāvaa tūrēhĩ mahāravēhĩ vivihēhĩ maṅgalīēhiṁ</l>
        <l>ṇhaviō parihāsullāvirīē rambhubbhavāē tahiṁ</l>
      </lg>
      <lg n="1291">
        <l>tō sō siavāraṇapaṭṭhisaṇṭhiō sēavāsasiakusumō</l>
        <l>sēōhaṁsavilittō siāavattō samuccaliō</l>
      </lg>
      <lg n="1292">
        <l>samuhāgaēhĩ vijjāharindaṇalakūvarāipamuhēhiṁ</l>
        <l>diṭṭhō addhapahē ccia savvēhi mi sappaṇāmasirō</l>
      </lg>
      <lg n="1293">
        <l>tō tēhiṁ cēa purassarēhĩ ubbimbabālahariṇacchi</l>
        <l>sampattō ṇaraṇāhō āvāsaṁ siṅghalēsassa</l>
      </lg>
      <lg n="1294">
        <l>jaṁ taṁ raṅgāvaliraïavivihasaavattasatthiasaṇāhaṁ</l>
        <l>ramaṇiaṇāharaṇamaūhajālabajjhantasuracāvaṁ</l>
      </lg>
      <lg n="1295">
        <l>bahuvihavicittakusumōvaāraciñcaïacārudharaṇialaṁ</l>
        <l>dēvaṅgullōapalambamāṇamōttāhalatthavaaṁ</l>
      </lg>
      <lg n="1296">
        <l>paḍupaḍahasaṅkhakāhalamuaṅgasaṁvaliamaṅgalaṇihōsaṁ</l>
        <l>juvaīaṇakaaparihāsamaṇaharaṁ maṇḍavaddāraṁ</l>
      </lg>
      <lg n="1297">
        <l>khittō sē dahiakkhaavōmīsō avihavāhĩ maṅgaliō</l>
        <l>balibhāaṇō ṇarēndassa kaṇaataliāpariṭṭhaviō</l>
      </lg>
      <lg n="1298">
        <l>tāvacchiūṇa dāraṁ daïākōūhalēṇa ṇaraṇāhō</l>
        <l>suirēṇa sampaïṭṭhō āsīṇō paṭṭatūlīē</l>
      </lg>
      <lg n="1299">
        <l>diṭṭhā viralasiaṁsuasampāuavaaṇakamalalāvaṇṇā</l>
        <l>līlāvaī ṇarindēṇa sāaraṁ saharisaṅgēṇa</l>
      </lg>
      <lg n="1300">
        <l>sapparihāsaṁ juvaīaṇēṇa santōsatōsavijjantō</l>
        <l>tatthacchiūṇa suiraṁ ṇaraṇāhō vēimārūḍhō</l>
      </lg>
      <lg n="1301">
        <l>tō jāavēakaacaüpaāhiṇō pattaparamapariōsō</l>
        <l>guruvippakaapaṇāmō puṇō vi tattō samāsīṇō</l>
      </lg>
      <lg n="1302">
        <l>aha vēisamuttiṇṇassa rāiṇō siṅghalaṅgaṇā ēkkā</l>
        <l>ārattiataliāsattakaayalā uvagaā puraō</l>
      </lg>
      <lg n="1303">
        <l>tāvaa vijjāharabandiṇēṇa sahasa tti viasiamuhēṇa</l>
        <l>sālaṅkāraṁ sumaṇōharaṁ ca gāhāulaṁ paḍhiaṁ</l>
      </lg>
      <p>dēva ṇiacchasu</p>
      <lg n="1304">
        <l>aṇṇōṇṇasamīvaṇivēsaṇiccalaṁ samiasaddasaṁlāvaṁ</l>
        <l>ṇēurakalahaṁsajuaṁ suaï va paapaṅkaaṇisaṇṇaṁ</l>
      </lg>
      <lg n="1305">
        <l>thōrōrujuabbhantarasandāṇiasicaapaaḍiapahōhō</l>
        <l>rasaṇādalasaṅkantō ramaṇē ramaï vva jōikkhō</l>
      </lg>
      <lg n="1306">
        <l>taṁsōṇaavisamavisaṅghaḍantativalītaraṅgaparitaṇuē</l>
        <l>dhuasañcaā vi ahiaṁ rēhaï rōmāvalī uarē</l>
      </lg>
      <lg n="1307">
        <l>kamapasariabhuajualucchalantalāvaṇṇajaṇiaparivēsō</l>
        <l>pasaraï aladdhathāmō dūraaraṁ dīvaüjjōō</l>
      </lg>
      <lg n="1308">
        <l>vēllahalabhuvōvaggaṇavisamasamullasaṇasaṅgalijjantō</l>
        <l>paribhamaï ṇāhimaṇḍalaviōavirahāurō hārō</l>
      </lg>
      <lg n="1308A">
        <l>bhuabhāmiataliapaīvapaaḍiō thaṇaharē sahaï hārō</l>
        <l>mēruasiṅgajuē ṇaṁ calantagaṅgāpavāhō vva</l>
      </lg>
      <lg n="1309">
        <l>ṇimmajjiaviulakavōlakantimāsaliapamhavitthārō</l>
        <l>taliāē samaṁ paribhamaï taruṇamaavāurā diṭṭhī</l>
      </lg>
      <lg n="1310">
        <l>ia tuha imīē ṇaravara vāsasahassaṁ alakkhiajarāē</l>
        <l>bhāmijjaü kaakōūhalāē ārattiapaīvō</l>
      </lg>
      <lg n="1311">
        <l>aha sō tattha ṇarēndō raïtaṇhuttāvalō ṇisārambhē</l>
        <l>allīṇō vāsaharaṁ ṇaraṇāhō piaamāē samaṁ</l>
      </lg>
      <lg n="1312">
        <l>ēttāhē tuha kuvalaadalacchi kiṁ jampiēṇa bahuēṇa</l>
        <l>sā rāī tassa ṇarāhivassa ujjaggirassa gaā</l>
      </lg>
      <lg n="1313">
        <l>ēva pahāē santē savvēhi mi tēhĩ divvapurisēhiṁ</l>
        <l>bahu maṇṇiūṇa diṇṇāō ṇiaaṇiaāō siddhīō</l>
      </lg>
      <lg n="1314">
        <l>antaddhāṇaṁ siddhāhivēṇa jakkhēṇa akkhaaṁ kōsaṁ</l>
        <l>gandhavvēṇa a diṇṇaṁ divammi gamaṇaṁ mahīvaïṇō</l>
      </lg>
      <lg n="1315">
        <l>haṁsēṇa vi sē dēṇṇaṁ vaathammarasāaṇōsahaṁ mantaṁ</l>
        <l>paḍivaṇṇaṁ jaṁ aṇṇaṁ pi kiṁ pi taṁ tujjha sāhīṇaṁ</l>
      </lg>
      <lg n="1316">
        <l>ēvaṁ bahusō paḍivajjiūṇa sō suaṇu ṇiapurāhuttō</l>
        <l>sampēsiō saharisō rāā līlāvaīē samaṁ</l>
      </lg>
      <lg n="1319A">
        <l>itthantarammi tē vi hu vijjāharasiddhajakkhagandhavvā</l>
        <l>sampattā sahasa ccia sāṇandā ṇiaaṭhāṇēsu</l>
      </lg>
      <lg n="1320">
        <l>taha sō vi silāmēhō dōtiṇṇi paāṇaāĩ gantūṇa</l>
        <l>viṇiattō taṇaāē raaṇāharaṇāĩ dāūṇa</l>
      </lg>
      <lg n="1320A">
        <l>siṁhaladīvammi gaō saha saraasirīi bhiccapariariō</l>
        <l>ṇivvattialīlāvaïvivāhasuhavaḍḍhiāṇandō</l>
      </lg>
      <lg n="1320B">
	<l>aha suaṇu sō ṇarindō līlāvaïlambhajaṇiapariōsō</l>
	<l>ṇiaṭhāṇē sampattō ṇavaṇavavaḍḍhantakallāṇō</l>
      </lg>
      <lg n="1317">
        <l>iha tuha imīē ṇaravara vāsasahassaṁ alakkhiajarāē</l>
        <l>līlāvaīē samayaṁ vaccantu alakkhiā diahā</l>
      </lg>
      <lg n="1318">
        <l>ia vivihapaāraṁ jakkhagaṇā āsīsiūṇa ṇaraṇāhaṁ</l>
        <l>ṇiaṇiavāsāhuttaṁ savvē tē uvagaāyā jhatti</l>
      </lg>
      <lg n="1319">
        <l>pūaṁ kāūṇa tilōaṇassa bhattīē ṇaggapāsuvaaṁ</l>
        <l>ṇamiūṇa salīlaṁ kuvalaacchi sālāhaṇō caliō</l>
      </lg>
      <lg n="1320">
        <l>taha sō vi silāmēhō dōtiṇṇi paāṇaāĩ gantūṇa</l>
        <l>viṇiattō taṇaāē raaṇāharaṇāĩ dāūṇa</l>
      </lg>
      <lg n="1321">
        <l>puhaīsarō satōsaṁ lōlāvaïvaaṇapēsiacchijuō</l>
        <l>vijaāṇandēṇāṇandiō paraṁ vaṭṭaï salīlaṁ</l>
      </lg>
      <lg n="1322">
        <l>sāmantamahantāsaṇṇadiṇṇabhaabhīmabhēsiadiantō</l>
        <l>sigghaaraṁ sampattō sabhuttivisaē païṭṭhāṇaṁ</l>
      </lg>
      <lg n="1323">
        <l>jaṁ taṁ tōraṇatuṅgaaraguḍḍiāhaṭṭasōhasōhillaṁ</l>
        <l>sōhilladēulārāmasaṅkulaṁ tuṅgapāāraṁ</l>
      </lg>
      <lg n="1324">
        <l>pāāradārathiraraaṇavibbhamārāmarañjiāvaavaṁ</l>
        <l>avaavavicchuriāsaṇṇadīhiāpaḍimasaṅkantaṁ</l>
      </lg>
      <lg n="1325">
        <l>saṅkantasundarīrundamandasammaddasōhaṇāuṇṇaṁ</l>
        <l>uṇṇaaghaṇacakkalathaṇaharēsu bhēsaviapahiaaṇaṁ</l>
      </lg>
      <lg n="1326">
        <l>pahiaaṇakalaalārāvavāhariamaggabhaggadiṭṭhivahaṁ</l>
        <l>diṭṭhivahaṇihiasuvihiavicittaammē sujaṇaṇivahaṁ</l>
      </lg>
      <lg n="1327">
        <l>ēassa majjhaārē suvaṇṇakaathammaraaṇaciñcaïē</l>
        <l>sampattō rāā takkhaṇammi dēvīmahābhavaṇaṁ</l>
      </lg>
      <lg n="1328">
        <l>sā vandia ciṭṭhāiacalaṇā haasaalakalimaluppaṅkā</l>
        <l>raṅgāvalīē sakkhaṁ ṇiaāvāsaṁ gaō rāā</l>
      </lg>
      <lg n="1329">
        <l>ēttha samappaï  ēaṁ saṅkhēvupphāliaṁ kahāvatthuṁ</l>
        <l>aïvittharēṇa kahiaṁ maacchi kō bhāviuṁ taraï</l>
      </lg>
      <lg n="1330">
        <l>bhaṇiaṁ ca piaamāē raïaṁ marahaṭṭhadēsibhāsāē</l>
        <l>aṅgāĩ imīē kahāē sajjaṇāsaṅgajōggāiṁ</l>
      </lg>
      <lg n="1331">
        <l>ēaṁ jaṁ amhaṁ piaamāē hiaēṇa kiṁ pi paḍivaṇṇaṁ</l>
        <l>taṁ ṇa tahā jahasantaṁ suaṇā gēṇhaha paattēṇa</l>
      </lg>
      <lg n="1332">
        <l>suaṇakhalēhi alaṁ cia guṇadōsē jē ṇianti kiṁ tēhiṁ</l>
        <l>guṇadōsaraā jāṇanti majjhimā kavvaparamatthaṁ</l>
      </lg>
      <lg n="1333">
        <l>aṭṭhārahasaasaṅkhā aṇuṭṭhusaṅkhāē viraïapamāṇā</l>
        <l>ēsa samappaï ēṇhiṁ kaha tti līlāvaī ṇāma</l>
      </lg>
      <lg n="1333A">
        <l>dīhacchi kahā ēsā aṇudiyahaṁ jē paḍhanti ṇisuṇanti</l>
        <l>tāṇa piyavirahadukkhaṁ ṇa hōi kaïyā vi taṇuaṅgi</l>
      </lg>
      <trailer>॥ ia līlāvaī ṇāma kahā samattā ॥</trailer>
    </body>
  </text>
</TEI>
