jō vivihamattasāarapāraṁ pattō vi vimalamaïhēlaṁ  // PrāPi.1.1ab
paḍhamabbhāsataraṁḍō, ṇāō sō piṅgalō jaaï  // PrāPi.1.1cd [gāthā]

dīhō sañjuttaparō, bindujuō pāḍiō a caraṇantē  // PrāPi.1.2ab
sa gurū vaṅka dumattō, aṇṇō lahu hōi suddha aïkālō  // PrāPi.1.2cd [udgāthā]

jihā
māī rūē hēō, hiṇṇō jiṇṇō a vuḍḍaō dēō  // PrāPi.1.3ab
sambhuṁ kāmantī sā, gōrī gahilattaṇaṁ kuṇaï  // PrāPi.1.3cd [gāthā]

katthavi sañjuttaparō, vaṇṇō lahu hōi daṁsaṇēṇa jahā  // PrāPi.1.4ab
parilhasaï cittadhijjaṁ, taruṇikaḍakkhammi ṇivvuttam  // PrāPi.1.4cd [gāthā]

ihikārā bindujuā, ēō suddhā a vaṇṇamiliā vi lahū  // PrāPi.1.5ab
rahavañjaṇasañjōē, parē asēsaṁ vi hōi savihāsaṁ  // PrāPi.1.5cd [siṁhinī]

māṇiṇi māṇahĩ kāĩ phala, ēō ja caraṇa paḍu kanta  // PrāPi.1.6ab
sahaja bhuaṅgama jaï ṇamaï, kiṁ kariē maṇimanta  // PrāPi.1.6cd [dōhā]

rahavañjaṇasañjōassa jahā
cēu sahaja tuhum̐ cañcalā, sundarihadahĩ valanta  // PrāPi.1.7ab
paa uṇa ghallasi khullaṇā, kīlasi uṇa ulhasanta  // PrāPi.1.7cd [dōhā]

jaï dīhō vi a vaṇṇō, lahu jīhā paḍhaï hōi sō vi lahū  // PrāPi.1.8ab
vaṇṇō vi turiapaḍhiō, dāttiṇṇi vi ēka jāṇēhu  // PrāPi.1.8cd [gāthā]

jahā
arērē vāhahi kānha ṇāva, chōḍi ḍagamaga kugati ṇa dēhi  // PrāPi.1.9ab
taī ithi ṇadihĩ sam̐tāra dēi, jō cāhahi sō lēhi  // PrāPi.1.9cd [dōhā]

jama ṇa sahaï kaṇaatulā, tila tuliaṁ addhaaddhēṇa  // PrāPi.1.10ab
tama ṇa sahaï savaṇatulā, avachandaṁ chandabhaṅgēṇa  // PrāPi.1.10cd [gāhū]

abuha buhāṇaṁ majjhē, kavvaṁ jō paḍhaï lakkhaṇavihūṇaṁ  // PrāPi.1.11ab
bhūaggalaggakhaggahĩ, sīsaṁ khuḍiaṁ ṇa jāṇēi  // PrāPi.1.11cd [gāthā]

ṭṭhaḍaḍhāṇaha majjhē, gaṇabhēā hōti pañca akkharaō  // PrāPi.1.12ab
chapacatadā jahasaṅkhaṁ, chappañcacaüttidukalāsu  // PrāPi.1.12cd [gāthā]

ṭagaṇō tērahabhēō, bhēā aṭṭhāi hōnti ṭhagaṇassa  // PrāPi.1.13ab
ḍagaṇassa pañca bhēā tia ḍhagaṇē bē vi ṇagaṇassa  // PrāPi.1.13cd [gāthā]

aha patthārō
paḍhama guru hēṭṭhaṭhāṇē, lahuā pariṭhavahu appabuddhīē  // PrāPi.1.14ab
sarisā sarisā pantī, uvvariā gurulahū dēhu  // PrāPi.1.14cd [gāthā]

aha chakalapatthārē gaṇāṇaṁ ṇāmāī
hara sasi sūrō sakkō sēsō ahi kamala bambha kali candō  // PrāPi.1.15ab
dhua dhammō sāliarō tēraha bhēā chamattāṇaṁ  // PrāPi.1.15cd [gāthā]

aha pañcakalāṇaṁ ṇāmā
indāsaṇa aru sūrō, cāō hīrō a sēharō kusumō  // PrāPi.1.16ab
ahigaṇa pāpagaṇō dhua, pañcakalē piṅgalēṁ kahiō  // PrāPi.1.16cd [gāthā]

aha caükkalāṇaṁ ṇāmāī
gurujua kaṇṇō guruanta karaala paōharammi gurumajjhō  // PrāPi.1.17ab
āiguru vvasucaraṇō vipyō savvēhi lahuēhĩ  // PrāPi.1.17cd [gāthā]

aha tiṇṇakalāṇaṁ ṇāmāī
dhaa ciṇha cira cirālaa tōmaratumbūrupatta cuamālā  // PrāPi.1.18ab
rasavāsapavaṇavalaaṁ lahuālambēṇa jāṇēhu  // PrāPi.1.18cd [gāthā]

aha tialagaṇa [dui patthārassa ṇāmāī
suravaï paṭavva tālā karatālāṇanda chandēṇa  // PrāPi.1.19ab
ṇivvāṇaṁ sasamudaṁ tūraṁ ēha pyamāṇēṇa  // PrāPi.1.19cd [gāhū]

aha tialagaṇa taïa patthārassa ṇāmāī
bhāvā rasatāṁḍava ṇārīaṁ kuṇaha bhāviṇiaṁ  // PrāPi.1.20ab
tilahugaṇassa kaïarō ia ṇāmaṁ piṅgalō kahaï  // PrāPi.1.20cd [gāhū]

aha dukalāṇaṁ ṇāmāī
ṇēurarasaṇābharaṇaṁ cāmaraphaṇimuddhakaṇaakuṁḍalaaṁ  // PrāPi.1.21ab
vaṅkaṁ māṇasavalaaṁ hārāvali ēha guruassa  // PrāPi.1.21cd [gāthā]

bilahu ṇāmāī
ṇiapia paramaü supiē bilhu ti samāsu kaïdiṭṭha  // PrāPi.1.22ab
aha caümattaha ṇāmaṁ phaṇirāō païgaṇaṁ bhaṇaï  // PrāPi.1.22cd [gāhū]

suraalaaṁ gurujualaṁ kaṇṇasamāṇēṇa rasiarasalaggaṁ  // PrāPi.1.23ab
maṇaharaṇa sumaïlambia lahalahiaṁ tā suvaṇṇēṇa  // PrāPi.1.23cd [gāthā]

aha antaguru ṇāmāī
karapāṇikamalahatthaṁ bāhū bhuadaṁḍapaharaṇaasaṇiaṁ  // PrāPi.1.24ab
gaabharaṇaraaṇaṇāṇābhuabharaṇaṁ hōti supasiddhaṁ  // PrāPi.1.24cd [gāthā]

aha majjhaguru ṇāmāī
bhuavaïasaṇaragaavaï vasuhāhivarajjugōvālō  // PrāPi.1.25ab
uṇṇāakacakkavaī paaharathaṇaaṁ ṇarindāĩ  // PrāPi.1.25cd [gāhū]

aha āiguru ṇāmāī
paapāacaraṇajualaṁ avaru paāsēi gaṁḍavalahaddam  // PrāPi.1.26ab
tāapiāmahadahaṇaṁ ṇēuraraïjaṅghajualēhĩ  // PrāPi.1.26cd [gāthā]

aha savvalahuassa ṇāmāī
paḍhamaṁ ērisi vippō bīē sarapañca jāisiharēhĩ  // PrāPi.1.27ab
diavaraparamōpāē hōi caükkēṇa lahuēṇa  // PrāPi.1.27cd [gāthā]

aha pañcakalāṇaṁ āilahuassa ṇāmāī
suṇarindaahiakuñjarugaavarudantāi danti aha mēhō  // PrāPi.1.28ab
ērāvaïtārāvaïgaaṇaṁ jhampaṁ ta lampēṇa  // PrāPi.1.28cd [gāthā]

aha majjhala assa (ṇāmāī)
pakkhivirāḍamaïndahavīṇāahijakkhaamiajōhalaaṁ  // PrāPi.1.29ab
suppaṇṇapaṇṇagāsaṇagaruḍa viāṇēhu majjhalahuēṇa  // PrāPi.1.29cd [udgāthā]

bahuvivihapaharaṇēhiṁ pañcakalaō gaṇō hōi  // PrāPi.1.30ab
gaarahaturaṅgapāikka ēhu ṇāmēṇa jāṇa caümattā  // PrāPi.1.30cd [viggāhā]

tāḍaṅkahāraṇēurakēuraō hōti gurubhēā  // PrāPi.1.31ab
saramērudaṁḍakāhala lahubhēā hōti ēttāĩ  // PrāPi.1.31cd [gāhū]

saṅkhaṁ phullaṁ kāhala ravaṁ asēsēhĩ hōnti kaṇaalaaṁ // PrāPi.1.32ab
rūaṁ ṇāṇākusumaṁ rasagandhaṁ saddaparamāṇaṁ  // PrāPi.1.32cd [gāhā]

aha vaṇagaṇā
mō tigurū ṇō tilahū lahuguruāīṁ yabhā ja majjhagurū  // PrāPi.1.33ab
majjhalahū rō sō uṇa antagurū tō vi antalahuēṇa  // PrāPi.1.33cd [udgāthā]

aha gaṇadēvatā.
puhavījalasihikālō gaaṇaṁ sūrō a candamā ṇāō  // PrāPi.1.34ab
gaṇa aṭṭha iṭṭhadēō jahasaṅkhaṁ piṅgalē kahiō  // PrāPi.1.34cd [gāthā]

magaṇa ṇagaṇa dui mitta hō bhagaṇa yagaṇa hō bhicca  // PrāPi.1.35ab
āsīṇa jata duaü gaṇa avasiṭṭhaü ari ṇicca  // PrāPi.1.35cd [dōhā]

ahaṁ gaṇaphala
magaṇa riddhi thirakajja yagaṇa suhasampaa dijjaï  // PrāPi.1.36ab
ragaṇa maraṇa sampalaï jagaṇa kharakiraṇa visajjaḍa  // PrāPi.1.36cd
tagaṇa suṇṇa phala kahaï sagaṇa sahadēsu vvāsaï // PrāPi.1.36ef
bhagaṇa racaï maṅgala aṇēka kaï piṅgala bhāsaï  // PrāPi.1.36gh
jata kavva gāha dōhaï muṇahu ṇagaṇa hōi paḍhamakkharahi  // PrāPi.1.36ij
tasu riddhi buddhi savvaī phurahi raṇa rāula duttara taraï  // PrāPi.1.36kl [chappaa]

aha dugaṇa viārō
mitta mitta dē riddhi buddhi aru maṅgala dijjaï // PrāPi.1.37ab
mitta bhicca thirakajja jujjha ṇibbhaa jaa kijjaï  // PrāPi.1.37cd
mitta āsē kajjabandha ṇahi puṇu puṇu chijjaï // PrāPi.1.37ef
mitta hōi jaï sattu gōttabandhava pīḍijjaï  // PrāPi.1.37gh
aru bhicca mitta sava kajjahō bhicca bhicca āatti cala // PrāPi.1.37ij
sava bhicca uāsē dhaṇu ṇasaï bhicca vaïri hākanda phala  // PrāPi.1.37kl [chappaa]

uāsīṇa jaï mitta kajja kichu manda dikhāvaï // PrāPi.1.38ab
uāsīṇa jaï bhicca savva āatti calāvaï  // PrāPi.1.38cd
uāsīṇa uāsē mandabhala kichu ṇahi dakkhia // PrāPi.1.38ef
āsīṇa jaï sattu gōtta vaïriu kaï lakkhia  // PrāPi.1.38gh
jaï sattu mitta hō suṇṇaphala sattu bhiccahō gharaṇiṇasa // PrāPi.1.38ij
puṇu sattu āsē dhaṇa ṇasaï sattu sattu ṇāakka khasa  // PrāPi.1.38kl [chappaa]

aha mattāṇaṁ uddiṭuṁ
puvva juala sari aṅkā dijjasu  gurusira aṅkē sēsa maṭijjasu  // PrāPi.1.39ab
uvaralaaṅka lakkhi kahu āṇahu  tē paridhua uddiṭṭhā jāṇahu  // PrāPi.1.39cd [aḍillā-arillā]

ṇaḍhē savvakalā kārijjasu  puvva juala sari aṅkā dijjasu  // PrāPi.1.40ab
pucchalaaṅka miṭāvahi sēkha  uvarala aṅka lōpi kahu lēkha  // PrāPi.1.40cd

jattha jattha pāvijjaï bhāga  ēhu kahaï phura piṅgala ṇāga  // PrāPi.1.41ab
paramattā lēi gurutā jāi  jata lakkhahu tata lakkhahu āi  // PrāPi.1.41cd [pādākulaka]

aha vaṇṇāṇaṁ uddiṭuṁ
akkhara uppari duṇṇā, aṅkā dijjahu muṇēhu uddiṭṭhā  // PrāPi.1.42ab
lahu uppari jō aṅkō taṁ dēi ēkkēṇa jāṇēhu  // PrāPi.1.42cd [gāthā]

āsāṁ ṇaṭuṁ
ṇaḍhē aṅkē bhāga karijjasu  samabhāgahĩ tahi lahu mūṇijjasu  // PrāPi.1.43ab
visama ēka dēi vaṁṭaṇa kijjasu  piṅgala jampaï guru āṇijjasu  // PrāPi.1.43cd [aḍillā]

aha vaṇṇamēru
akkhara saṅkhē kāḍha karu, āi anta paḍhamaka  // PrāPi.1.44ab
sira dui aṅkē avaru bharu, sūī mēru ṇisaṅka  // PrāPi.1.44cd [dōhā]

aha assa patākā
udiṭhṭhā sari aṅkā dijjasu  puvva aṅka parabharaṇa karijjasu  // PrāPi.1.45ab
pāvala aṅka paḍhama paridijjasu  pattharasaṅkha patākā kijjasu  // PrāPi.1.45cd [aḍillā]

aha mattā mēru
dui dui kāṭṭhā sari lihahu paḍhama aṅka tasu anta  // PrāPi.1.46ab
tasu āihi puṇa ēkka saü paḍhamē bē vi milanta  // PrāPi.1.46cd [dōhā]

sira aṅkē tasu sira para aṅkē  uvarala kāṭṭa purahu ṇīsakē  // PrāPi.1.47ab
mattāmēru aṅka sañcāri  bujjhahu bujjhahu jaṇa dui cāri  // PrāPi.1.47cd [pādākulaka]

aha mattā patākā
uddiṭṭhā sari aṅkā thappahu  vāmāvattē para lē luppahu  // PrāPi.1.48ab
ēkka lōpa aïkka guru āṇahu  dui tiṇi lōpē dui tiṇi jāṇahu  // PrāPi.1.48cd
matta patākā piṅgala gāva  jō pāvaï sō parahi milāva  // PrāPi.1.48ef [aḍillā+ pādākularka]

aha vittassa lahuguruāṇaṁ
pucchala chanda kalā kaī pucchala vaṇṇa miṭāva  // PrāPi.1.49ab
avasiṭē guru jāṇiahu lahu jāṇivvaü tāva dōhā // PrāPi.1.49cd

aha sakalapatthāra saṅkhā
chabbīsā sattasaā taha sattāraha sahassāĩ  // PrāPi.1.50ab
bāālīsaṁ lakkhaṁ tēraha kōḍī samaggāī50 // PrāPi.1.50cd [gāhū]

aha gāhāpaaraṇaṁ (atha gāthāprakaraṇam)
hōi gāhū matta caüaṇṇa gāhāi sattāvaṇī  // PrāPi.1.51ab
taha viggāha palaṭṭi kijjaï uggāhaü saṭṭhi kala  // PrāPi.1.51cd
gāhiṇī a bāsaṭṭi kijjaï  // PrāPi.1.51ef
taha vi palaṭṭaï siṁhiṇī bē aggala hō sahi  // PrāPi.1.51gh
sattarūa aṇṇōṇṇa gaṇa khandha matta caüsaṭṭhi  // PrāPi.1.51ij [raḍḍā]

aha gāhū
puvvaddhē uttaddhē sattaggala matta vīsā  // PrāPi.1.52ab
chaṭṭhamagaṇa paamajjhē gāhū mēru vva jualāĩ 52 // PrāPi.1.52cd [gāhū]

jahā
candō candaṇa hārō tāva a rūaṁ paāsanti  // PrāPi.1.53ab
caṁḍēsaravarakittī jāva ṇa appaṁ ṇidaṁsēi  // PrāPi.1.53cd [gāhū]

aha gāhā
paḍhamaṁ bāraha mattā bīē aṭṭhārahēhĩ sañjuttā  // PrāPi.1.54ab
jaha paḍhamaṁ taha tīaṁ dahapañca vihūsiā gāhā  // PrāPi.1.54cd [gāhā]

jahā
jēṇa viṇā ṇa jivijjaï aṇuṇijjaï sō kaāvarāhō vi  // PrāPi.1.55ab
pattē vi ṇaaraḍāhē bhaṇa kassa ṇa vallahō aggī  // PrāPi.1.55cd [gāhā]

sattagaṇā dīhantā jō ṇa lahū chaṭṭha ṇēha jō visamē  // PrāPi.1.56ab
taha gāhē vi a addhē chaṭhē lahuaṁ viāṇēhu  // PrāPi.1.56cd [gāhā]

savvāē gāhāē sattāvaṇṇāi hōti mattāī // PrāPi.1.57ab
puvvaddhami a tīsā sattāīsā paradami  // PrāPi.1.57cd [gāhā]

sattāīsā hārā sallā jassaṁmi tiṇṇi rēhāī // PrāPi.1.58ab
sā gāhāṇaṁ gāhā āā tīsakkharā lacchī  // PrāPi.1.58cd [gāhā]

tīsakkharāhĩ lacchī savvē vandanti hōi vikkhāā  // PrāPi.1.59ab
hāsaï ēvaṁ ēkkaṁ vaṇṇaṁ tā kuṇaha ṇāmāī  // PrāPi.1.59cd [gāhā]

lacchī riddhī buddhī lajjā vijjā khamā a dēhīā  // PrāPi.1.60ab
gōrī dhāī cuṇṇā chāā kantī mahāmāī  // PrāPi.1.60cd [lacchī]

kittī siddhī māṇī rāmā gāhiṇī visā a vāsīā  // PrāPi.1.61ab
sōhā hariṇī cakkī sārasi kurarī sihī a haṁsīā  // PrāPi.1.61cd [uggāhā]

paḍhamaṁ vī haṁsapaaṁ bīē sīhassa vikkama jāā  // PrāPi.1.62ab
tīē gaavaraluliaṁ ahivaraluliaṁ caütthaē gāhā  // PrāPi.1.62cd [gāhā]

ēkkē jē kulamantī bē ṇāakkēhĩ hōi saṅgahiṇī  // PrāPi.1.63ab
ṇāakahīṇā raṁḍā vēsā bahuṇāakā hōi  // PrāPi.1.63cd [gāhā]

tēraha lahuā vippī ēāīsēhiṁ khattiṇī bhaṇiā  // PrāPi.1.64ab
sattāīsā vēsī sēsā sā suddiṇī hōi  // PrāPi.1.64cd [gāhā]

jā paḍhama tīa pañcama sattama ṭhāṇē ṇa hōi gurumajjhā  // PrāPi.1.65ab
guvviṇiē guṇarahiā gāhā dōsaṁ paāsēi  // PrāPi.1.65cd [gāhā]

aha viggāhā ।
viggāhā paḍhama dalē sattāīsāī mattāī // PrāPi.1.66ab
pacchima dalē ṇa tīsā ia jampia piṅgalēṇa ṇāēṇa  // PrāPi.1.66cd [viggāhā]

jahā
parihara māṇiṇi māṇaṁ pakkhahi kusumāī ṇīvassa  // PrāPi.1.67ab
tumha kaē kharahiaō gaṇhaï guḍiādhaṇuṁ a kira kāmō  // PrāPi.1.67cd [viggāhā]

aha uggāhā
puvvaddhē uttaddhē mattā tīsanti suhaa sambhaṇiā // PrāPi.1.68ab
sō uggāhō vuttō piṅgala kaï diṭṭha saṭṭi mattaṅgō  // PrāPi.1.68cd [uggāhā]

jahā
sōūṇa jassa ṇāmaṁ aṁsū ṇaaṇāī sumuhi rundhati  // PrāPi.1.69ab
bhaṇa vīra cēivaïṇō pakkhāmi muhaṁ kahaṁ jahicchaṁ sē  // PrāPi.1.69cd [uggāhā]

aha gāhiṇī siṁhiṇī
puvvaddha tīsa mattā, piṅgala pabhaṇēi muddhiṇi suṇēhi  // PrāPi.1.70ab
uttaddhē battīsā, gāhiṇi vivarīa siṁhiṇī bhaṇu saccaṁ  // PrāPi.1.70cd [gāhiṇī]

gāhiṇī jahā
muñcahi sundari pāaṁ appahi hasiūṇa sumuhi khaggaṁ mē  // PrāPi.1.71ab
kappia mēcchaśarīraṁ pacchaḍa vaaṇāīṁ tumha dhua hammīrō  // PrāPi.1.71cd [gāhiṇī]

siṁhiṇī jahā
varisaï kaṇaaha viḍhēi tappaï bhuaṇē diāṇisaṁ jaggantō // PrāPi.1.72ab
ṇīsaṅka sāhasakō ṇidaï indaṁ a sūrabimbaṁ a  // PrāPi.1.72cd [siṁhiṇī]

aha khandhaā (atha skandhaka)
caümattā aṭṭhagaṇā puvvaddhē uttaraddha hōi samarūā  // PrāPi.1.73ab
sā khandhaā viāṇahu piṅgala pabhaṇēi muddhi bahusambhēā  // PrāPi.1.73cd [khandhaā]

jahā
jaṁ jaṁ āṇēi giri raïrahacakkaparighaṭṭaṇasahaṁ haṇuā  // PrāPi.1.74ab
taṁ taṁ līlāi ṇalō vāmakaratthaṁhiaṁ raēi samuddē  // PrāPi.1.74cd [skandhaka]

ṇandaü bhaddaü sēsa saraṅga, siva bambha vāraṇa varuṇa  // PrāPi.1.75ab
ṇīlu maaṇa tālaṅka sēharu, saru gaaṇu sarahu vimaï  // PrāPi.1.75cd
khīra ṇaaru ṇaru ṇiddha ṇēhalu  // PrāPi.1.75ef
maagalu bhōalu suddha sari, kumbha kalasa sasi jāṇa  // PrāPi.1.75gh
sarahasēsasasahara muṇahu sattāisa khandhāṇa  // PrāPi.1.75ij [rājasēnā]

caü lahu katthavi pasara jahiṁ sō sahi ṇandaü jāṇa  // PrāPi.1.76ab
guru ṭuṭṭaï bi bi lahu vaḍhaï taṁ taṁ ṇāma viāṇa  // PrāPi.1.76cd [dōhā]

jahā
candā kundā kāsā, hārā hīrā tilōaṇā kēlāsā  // PrāPi.1.77ab
jēttā jēttā sēttā tēttā kāsīsa jiṇṇiā tē kittī . // PrāPi.1.77cd [nanda-skandhaka]

aha dōhā
tēraha mattā paḍhama paa, puṇu ēārahĩ dēha  // PrāPi.1.78ab
puṇu tēraha ēārahaï, dōhā lakkhaṇa ēha  // PrāPi.1.78cd [dōhā]

jahā
suraaru surahī parasamaṇi, ṇahi vīrēśa samāṇa  // PrāPi.1.79ab
ō vakkala ō kaṭhiṇataṇu, ō pasu ō pāsāṇa  // PrāPi.1.79cd [dōhā]

bhamaru bhāmaru sarahu sēvāṇa, maṁḍūka makkaḍu karahu  // PrāPi.1.80ab
ṇaru marālu maagalu paōharu, balu vāṇaru tiṇṇi kalu  // PrāPi.1.80cd
kaccha maccha sahūla ahivaru  // PrāPi.1.80ef
vaghya virāḍaü suṇaha taha, undura sappapamāṇa  // PrāPi.1.80gh
guru ṭuṭṭaï bē lahu vaḍhaï, taṁ taṁ ṇāma viāṇa  // PrāPi.1.80ij [raḍā]

chabbīsakkhara bhamara hō guru bāisa lahu cāri  // PrāPi.1.41ab
guru ṭuṭṭaï bē lahu vaḍhaï taṁ taṁ ṇāma viāri  // PrāPi.1.41cd [dōhā]

jahā
jā addhaṅgē pavvaī, sīsē gaṅgā jāsu  // PrāPi.1.82ab
jō dēāṇaṁ vallahō, vandē pāaṁ tāsu  // PrāPi.1.82cd [dōhā-bhramara]

bāraha lahuā vippī, taha bāīsēhiṁ khattiṇī bhaṇiā  // PrāPi.1.83ab
battīsa hōi bēsī, jā iarā suddiṇī hōī  // PrāPi.1.83cd [gāhā]

jassā paḍhamahiṁ tīō, jagaṇā dīsanti pāa pāēṇa  // PrāPi.1.84ab
caṁḍālaha ghararahiā, dōhā dōsaṁ paāsēi  // PrāPi.1.84cd [gāhā]

chakkalu cakkalu tiṇi kalu ēma pari visama paanti  // PrāPi.1.85ab
sama pāhĩ antakka kalu ṭhavi dōhā ṇibhanti  // PrāPi.1.85cd [dōhā]

diavaragaṇa dhari juala, puṇa via tialahu paala // PrāPi.1.86ab
ima vihi vihu chaü paaṇi, jima suhaï susasi raaṇi // PrāPi.1.86cd
iha rasiaü miaṇaaṇi, ēadaha kala gaagamaṇi  // PrāPi.1.86ef [rasikā]

jahā
vimuha calia raṇa acalu, pariharia haagaavalu // PrāPi.1.87ab
halahalia malaaṇivaï, jasu jasa tihuaṇa piaï // PrāPi.1.87cd
varaṇasi ṇakhaï lulia, saala uvari jasu phulia  // PrāPi.1.87ef [rasikā]

āikavva ukkaccha, kiu lōhaṅgiṇi maha sāru  // PrāPi.1.88ab
guru vaḍḍaï bi bi lahu ghaṭaï, taṁ taṁ ṇāma viāru  // PrāPi.1.88cd [dōhā]

lōhaṅgiṇi haṁsīā, rēhā tālaṅki kampi gambhīrā  // PrāPi.1.89ab
kālī kalarudāṇī ukkacchā aṭṭha ṇāmāī  // PrāPi.1.89cd [gāhā]

lōhaṅgiṇi savva lahū jattha guru ēkka sā haṁsī  // PrāPi.1.90ab
jaṁ jaṁ vaḍḍaï hārō ṇāmaṁ jō jattha sō tattha [iti ukkacchā] // PrāPi.1.90cd [gāhū]

aha rōlā
paḍhama hōi caüvīsa matta antara guru juttē, piṅgala hām̐tē sēsa ṇāa taṇhi rōlā uttē  // PrāPi.1.91ab
ēggārāhā hārā rōlā chandō jujjaï, ēkkē ēkkē ṭuṭṭaï aṇṇō aṇṇō vaḍḍaï  // PrāPi.1.91cd [rōlā]

jahā
paabharu daramaru dharaṇi taraṇiraha dhullia jhampia, kamaṭhapiṭṭha ṭaraparia mēru mandara sira kampia  // PrāPi.1.92ab
kōha calia hammīravīra gaajūha sam̐juttē, kiaü kaṭṭha hākanda mucchi, mēcchahakē puttē  // PrāPi.1.92cd [rōlā]

kunda karaala mēha tālaṅka, kalarudda kōila kamalu  // PrāPi.1.93ab
indu sambhu cāmaru gaṇēsaru, sahasakkhō sēsa bhaṇa  // PrāPi.1.93cd
ṇāarāa jampaï phaṇīsaru  // PrāPi.1.93ef
tēraha akkhara jaṁ palaï, iggāraha vaṅkēhĩ  // PrāPi.1.93gh
akkhara akkhara jaṁ vaḍhaï, taṁ taṁ ṇāma kuṇēhi [iti rōlā] // PrāPi.1.93ij [raḍḍā]

aha gandhāṇa
dahasatta vaṇṇa paḍhama paa bhaṇaha suaṇā // PrāPi.1.94ab
taha bīaṁmi aṭṭhārahahiṁ jamaa jua caraṇā  // PrāPi.1.94cd
ērisi a bīa dala kuṇahu bhaṇaï piṅgalō // PrāPi.1.94ef
gandhāṇā ṇāma rūaü hō paṁḍiajaṇacittaharō  // PrāPi.1.94gh [gandhāṇa]

dahasattakkhara saṁṭhavahu paḍhamacaraṇa gandhāṇa  // PrāPi.1.95ab
bīakkhara puṇu jamaa daï aṭṭhārahaï viāṇa  // PrāPi.1.95cd [dōhā]

jahā
kaṇṇa calatē kumma calaï puṇuvi asaraṇā  // PrāPi.1.96ab
kumma calatē mahi calaï bhuaṇabhaakaraṇā  // PrāPi.1.96cd
mahi a calatē mahiharu taha a suraaṇā // PrāPi.1.96ef
cakkavaï calatē calaï cakka taha tihuaṇā  // PrāPi.1.96gh [gandhāṇa]

aha caüpaïyā
caüpaïā chandā bhaṇaï phaṇindā, caümattā gaṇa sattā  // PrāPi.1.97ab
pāēhi saguru kari tīsa matta dhari, caü saa asi a ṇiruttā  // PrāPi.1.97cd
caü chanda lavijjaï ēkku ṇa kijjaï, kō jāṇaï ēhu bhēū  // PrāPi.1.97ef
kaḍa piṅgala bhāsaï chanda paāsaï miaṇaaṇi amia ēhū  // PrāPi.1.97gh [caüpaïā]

jahā
jasu sīsahi gaṅgā gōri adhaṅgā giva pahiria phaṇihārā  // PrāPi.1.98ab
kaṁṭhaṭṭia vīsā pindhaṇa dīsā santāria saṁsārā  // PrāPi.1.98cd
kiraṇāvalikandā vandia candā ṇaaṇahi aṇala phurantā  // PrāPi.1.98ef
sō sampaa dijjaü bahu suha kijjaü tumha bhavāṇīkantā  // PrāPi.1.98gh [caüpaïā]

aha ghattā
piṅgala kaī diṭṭhaü chanda ukiṭṭhaü ghatta matta bāsaṭṭi kari  // PrāPi.1.99ab
caümatta satta gaṇa bē vipāa bhaṇa tiṇṇi tiṇi lahu anta dhari  // PrāPi.1.99cd [ghattā]

paḍhamaṁ daha bīsāmō bīē mattāĩ aṭṭhāī // PrāPi.1.100ab
tīē tēraha viraī ghattā mattāī bāsaṭṭhi  // PrāPi.1.100cd [gāhā]

jahā
raṇadakkha dakkhahaṇu jiṇṇa kusumadhaṇu andhaagandhaviṇāsakaru  // PrāPi.1.101ab
sō rakkhaü saṅkaru asurabhaaṅkaru gōri ṇāri addhaṅga dharu  // PrāPi.1.101cd [ghattā]

aha ghattānanda
sō ghattaha kulasāra kitti apāru ṇāarāa piṅgala kahaï  // PrāPi.1.102ab
ēāraha vīsāma ṇandaü ṇāma puṇu vi satta tēraha viraï  // PrāPi.1.102cd [ghattā]

uḍḍuuṇahapaha bhamaü khagga riusīsahi jhallaü  // PrāPi.1.103ab
pakkhara pakkhara ṭhēlli palli pavvaa apphālā  // PrāPi.1.103cd
hammīrakajju jajjala bhaṇaha kōhāṇalamaha maï jalaü  // PrāPi.1.103ef
sulatāṇa sīsa karavāla daï tajji kalēvara dia calaü  // PrāPi.1.103gh [chappaya]

jahā
jō vandia sira gaṅga haṇia aṇaṅga addhaṅgahi parikara dharaṇu  // PrāPi.1.104ab
sō jōī jaṇamitta haraü duritta saṅkāharu saṅkaracaraṇu  // PrāPi.1.104cd [dhattāṇanda]

aha chappaü
chappaa chanda chaïla suṇahu akkharasañjuttaü  // PrāPi.1.105ab
ēāraha tasu viraï ta puṇu tēraha ṇibbhantaü  // PrāPi.1.105cd
bē mattā dhari paḍhama ta puṇu caü caü kala kijjaï  // PrāPi.1.105ef
majjhaṭṭhia gaṇa pañca hēṭṭha biṇṇa vi lahu dijjaï  // PrāPi.1.105gh
ulāla viraï bē paṇṇaraha mattā aṭṭhāisa sōi  // PrāPi.1.105ij
ēma bhaṇaha muṇaha chappaa paa aṇahā itthi ṇa kimpi hōi  // PrāPi.1.105kl

jahā
pindhaü diḍha saṇṇāha vāha uppara pakkhara daï  // PrāPi.1.106ab
bandhu samadi raṇa dhasaü sāmi hammīra vaaṇa laï  // PrāPi.1.106cd
uḍḍuuṇahapaha bhamaü khagga riusīsahi jhallaü  // PrāPi.1.106ef
pakkhara pakkhara ṭhēlli palli pavvaa apphālā  // PrāPi.1.106gh
hammīrakajju jajjala bhaṇaha kōhāṇalamaha maï jalaü  // PrāPi.1.106ij
sulatāṇa sīsa karavāla daï tajji kalēvara dia calaü  // PrāPi.1.106kl [chappaya]

paa paa talaü ṇibaddha matta caübīsaha kijjaï  // PrāPi.1.107ab
akkhara ḍambara sarisa chanda ia suddha bhaṇijjaï  // PrāPi.1.107cd
āihi chakkalu hōi cāri caükalaü ṇiruttaü  // PrāPi.1.107ef
dukkala anta ṇibaddha sēsa kaï vatthu ṇivuttaü  // PrāPi.1.107gh
bāvaṇṇa saü vi mattaha muṇahu ullālaü sahiaü guṇaha  // PrāPi.1.107ij
chappaa chanda ērisi vi hōi kāĩ ganthi ganthi vi maraha  // PrāPi.1.107kl [chappaya]

jahā
jahā saraa sasi bimba jahā harahāra haṁsa ṭhia  // PrāPi.1.108ab
jahā phula sia kamala jahā sirikhaṁḍa khaṁḍa kia // PrāPi.1.108cd
jahā gaṅga kallōla jahā rōsāṇia ruppaï  // PrāPi.1.108ef
jahā duddhavara suddha phēṇa phamphāi talapphaï  // PrāPi.1.108gh
pia pāa pasāē diṭṭhi puṇu ṇihua hasaï jaha taruṇijaṇa  // PrāPi.1.108ij
varamanti caṁḍasara kitti tua tattha dēkkha haribambha bhaṇa  // PrāPi.1.108kl [chappaya]

aha kavva lakkhaṇa
āi anta duhu chakkalaü tiṇṇi turaṅgama majjha  // PrāPi.1.109ab
tīē jagaṇu ki vippagaṇu kavvaha lakkhaṇa bujjha  // PrāPi.1.109cd [dōhā]

caü aggala cālīsa guru ēkkakkē guru lēhu  // PrāPi.1.110ab
jō guruhīṇaü sakka sō ṇāma ggahaṇa kuṇēhu  // PrāPi.1.110cd [dōhā]

jahā
jasu kara phaṇivaï valaa taruṇivara taṇumaha vilasaï  // PrāPi.1.111ab
ṇaaṇa aṇala gala garala vimala sasahara sira ṇivasaï  // PrāPi.1.111cd
surasari siramaha rahaï saalajaṇa durita damaṇa kara  // PrāPi.1.111ef
hasi sasihara hara duria vihara hara atula abhaavara  // PrāPi.1.111gh [sakka]

jaha jaha valaā vaḍḍihaḍa taha taha ṇāma kuṇēhu  // PrāPi.1.112ab
sambhuhi saüm̐ bhaṇa bhiṅgagaṇa caüālīsa muṇēhu  // PrāPi.1.112cd [dōhā]

tā sakkō sambhō sūrō gaṁḍō khandhō vijaō dappō // PrāPi.1.113ab
tālaṅkō samarō sīhō sīsō uttēō paḍivakkhō  // PrāPi.1.113cd
paridhamma marālu maïndō daṁḍō makkalu maaṇu marahō // PrāPi.1.113ef
vāsantō kaṁṭhō mōrō bandhō bhamarō bhiṇṇamaraṭṭhō  // PrāPi.1.113gh

valahadō rāō valiō mōhō santhāṇō bali mēhō // PrāPi.1.114ab
sahasakkhō bālō dariō sarahō dambhō'hō udambhō  // PrāPi.1.114cd
valiaṅkō turaō hariṇō andhō muddhīē taha bhiṅgō // PrāPi.1.114ef
vatthūā ṇāmō piṅgalaṇāō jampaï chandapabandhō  // PrāPi.1.114gh [caüpaïā]

pacatālīsaha vatthuā chandē chanda viambha  // PrāPi.1.115ab
addhā kaï piṅgala kahaï calaï ṇa harihara bambha  // PrāPi.1.115cd [dōhā]

paaha asuddhaü paṅguhīṇa khōḍaü paṇijjaï // PrāPi.1.116ab
mattaggala vāulaü suṇṇakala kaṇṇa suṇijjaï  // PrāPi.1.116cd
jhalavajjia taha bahira andha laṅkāraha rahiaü // PrāPi.1.116ef
vulaü chanda uṭṭavaṇa attha viṇu dubbala kahiaü  // PrāPi.1.116gh
ḍēraü haṭṭakkharahiṁ hōi kāṇā guṇa savvahĩ rahia  // PrāPi.1.116ij
savvaṅgasuddha samarūaguṇa chappaa dōsa piṅgalu kahia  // PrāPi.1.116kl [chappaa]

vippa hōi battīsa khatti bēāla kahijjasu  // PrāPi.1.117ab
aṭhatālisa lahu vēsa sēsa suddaü salahijjasu  // PrāPi.1.117cd
caüaggala paü bīsa matta chāṇavaï ṭhavijjasu  // PrāPi.1.117ef
pacatālīsaha ṇāma kavvalakkhaṇaha karijjasu  // PrāPi.1.117gh
chahabisa ullālahi ēkka kaï biṇṇi pāa chappaa muṇahu  // PrāPi.1.117ij
samavaṇṇa sarisa samadōsaguṇa ṇāma aïhattari pari muṇahu [chappa // PrāPi.1.117kl

aha ullāla lakkhaṇa
tiṇṇi turaṅgama tiala taha chaha caütia taha anta  // PrāPi.1.118ab
aïma ullālā uṭṭavahu bihu dala chappaṇa manta  // PrāPi.1.118cd [dōhā]

jahā
jāā jā addhaṅga sīsa gaṅgā lōlantī // PrāPi.1.119ab
savvāhā pūranti savva dukkhā tōlantī  // PrāPi.1.119cd
ṇāā rāā hāra dīsa vāsā bhāsantā // PrāPi.1.119ef
vēālā jā saṅga ṇacca duṭṭhā ṇāsantā  // PrāPi.1.119gh
ṇācantā kantā ucchavvē tālē bhūmī kampalē  // PrāPi.1.119ij
jā diḍhē mōkkhā pāvijjē sō tumhāṇaṁ sukkha dē  // PrāPi.1.119kl [chappaa]

caüālisa guru kavvakē chahabīsaü ullāla  // PrāPi.1.120ab
jaṁ guru ṭuṭṭaï lahu vaḍhaï ēhattari patthāra  // PrāPi.1.120cd [dōhā]

[atha śālmalī prastāra]
ajaa bēāsī akkharaü guru sattari ravirēha  // PrāPi.1.121ab
ēkkakkhara vaḍha guru ghaṭaï dudui lahuā dēha  // PrāPi.1.121cd [dōhā]

ajaa vijaü bali kaṇṇa vīra bēāla vihaṇṇaru // PrāPi.1.122ab
makkalu hari hara bambha indu candaṇa susuhaṅkaru  // PrāPi.1.122cd
sāṇa sīha sadūla kumma kōila khara kuñjaru // PrāPi.1.122ef
maaṇa maccha tālaṅka sēsa sāraṅga paōharu  // PrāPi.1.122gh
tā kunda kamalu vāraṇa bhasala sarahu jaṅgama sara bi lahaï  // PrāPi.1.122ij
susaru samaru sārasu saraa chappaa ṇāma piṅgalu kaï  // PrāPi.1.122kl

mēru maaru maa siddhi buddhi karaalu kamalāaru // PrāPi.1.123ab
dhavala maṇaü dhua kaṇaü kisaṇu rañjaṇu mēhāaru  // PrāPi.1.123cd
gimha garuḍa sasi sūra salla ṇavaraṅga maṇōharu // PrāPi.1.123ef
gaaṇu raaṇu ṇaru hīru bhamaru sēharu kusumāaru // PrāPi.1.123gh
tā dippu saṅkha vasu sadda muṇi ṇāarāa piṅgalu kahaï  // PrāPi.1.123ij
chappaa ṇāma ēhattarihi chanda āra patthari lahaï  // PrāPi.1.123kl

jattē savvahi hōi lahu addha visajjahu tāma  // PrāPi.1.124ab
taha vi visajjahu ēkkasaru ēhi pamāṇē ṇāma iti ṣaṭpadaprakaraṇam  // PrāPi.1.124cd [dōhā]

aha pajjhaḍiā
caümatta karaha gaṇa cāri ṭhāī, ṭhavi anta paōhara pāī pāī // PrāPi.1.125ab
caüsaṭṭhi matta pajjharaï indu, sama cāri pāa pajjhaḍia chandu  // PrāPi.1.125cd

jahā
jē gañjia gōḍāhivaï rāu, udaṁḍa āḍḍa jasu bhaa palāu  // PrāPi.1.126ab
guruvikkama vikkama jiṇia jujjha, tā kaṇṇa parakkama kōi bujjha  // PrāPi.1.126cd [pajjhaḍiā]

aha aḍillā
sōlaha mattā pāu alillaha, bē vi jamakkā bhēu aḍillaha  // PrāPi.1.127ab
hō ṇa paōhara kimpi aḍillaha, anta supia bhaṇa chandu aḍillaha  // PrāPi.1.127cd

jahā
jiṇi āsāvari dēsā diṇhaü, sutthira ḍāhararajjā liṇhaü  // PrāPi.1.128ab
kālañjara jiṇī kittī thappia, dhaṇu āvajjia dhammaka appia  // PrāPi.1.128cd [aḍillā]

pādākulaka chanda
lahu guru ēkka ṇiama ṇahi jēhā, paa paa lakkhaü uttamarēhā  // PrāPi.1.129ab
sukaï pharṇidaha kaṁṭhaha vala, sōlahamattaṁ pāākulaaṁ  // PrāPi.1.129cd

jahā
sēra ēka jaï pāvaüm̐ dhittā, maṁḍā vīsa pakāvaüm̐ ṇittā  // PrāPi.1.130ab
ṭaṅku ēka jaü saïndhava pāā, jō haü raṅka sōi haü rāā  // PrāPi.1.130cd [pādākulaka]

caübōlā chanda
sōlaha mattaha bē vi pamāṇahu, bīa caütthahĩ cāridahā  // PrāPi.1.131ab
mattaha saṭṭhi samaggala jāṇahu, cāri paā caübōla kahā  // PrāPi.1.131cd

jahā
rē dhaṇi mattamaaṅgaagāmiṇi, khañjaṇalōaṇi candamuhī  // PrāPi.1.132ab
cañcala juvvaṇa jāta ṇa jāṇahi, chaïla samappaï kāī ṇahī  // PrāPi.1.132cd [caübōlā]

paa bīa bāraha ṭhavahu
tīa ṭhāi dahapañca jāṇahu // PrāPi.1.133ab
cārima ēggārahahĩ // PrāPi.1.133cd
pañcamē hi daha pañca āṇahu // PrāPi.1.133ef
aṭṭhā saṭṭhī pūravahu, aggē dōhā dēhu  // PrāPi.1.133gh
rāasēṇa supasiddha ia raḍḍa bhaṇijjaï ēhu  // PrāPi.1.133ij [rājasēnā]

visama tikala saṁṭhavahu tiṇṇi pāikka karahu laï // PrāPi.1.134ab
anta ṇarinda ki vippa paḍhama bē matta avara paï  // PrāPi.1.134cd
samapaa tia pāikka savvalahu anta visajjahu // PrāPi.1.134ef
caüṭhā caraṇa vicāri ēka lahu kahia lijjahu  // PrāPi.1.134gh
ima pañca pāa uṭṭavaṇa kaï vatthu ṇāma piṅgala kuṇaï  // PrāPi.1.134ij
ṭhavi dōsahīṇa dōhā caraṇa rāasēṇa raḍḍaha bhaṇaï  // PrāPi.1.134kl

jahā
bhamaï mahuara phulla aravinda, ṇava kēsukāṇaṇa julia  // PrāPi.1.135ab
savvadēsa pikarāva vullia, siala pavaṇa lahu vahaï  // PrāPi.1.135cd
malaakuhara ṇavavalli pēllia  // PrāPi.1.135ef
citta maṇōbhavasara haṇaï, dūra digantara kanta  // PrāPi.1.135gh
kima pari appaü vārihaü, ima paripalia duranta  // PrāPi.1.135ij [rājasēnā]

karahī ṇandā mōhiṇī cārusēṇi taha bhadda  // PrāPi.1.136ab
rāasēṇa tālaṅka pia satta vatthu ṇipphanda  // PrāPi.1.136cd

paḍhama tīa pañcama paaha tēraha mattā jāsu  // PrāPi.1.137ab
bīa caüttha ēgārahahĩ karahi bhaṇijjaï tāsu  // PrāPi.1.137cd

[nandā lakṣaṇa
paḍhama tīa pañcama paaha matta hōi daha cāri  // PrāPi.1.138ab
bīa caüttha ēgārahahĩ ṇanda bhaṇiñja viāri  // PrāPi.1.138cd

[mōhinī lakṣaṇa
paḍhama tīa pañcama paaha ṇava daha mattā jāsu  // PrāPi.1.139ab
bīa caüttha ēgārahahiṁ taṁ mōhiṇī muṇiāsu  // PrāPi.1.139cd

[cārusēnā lakṣaṇa
paḍhama tīa pañcama paaha matta paṇṇaraha jāsu  // PrāPi.1.140ab
bīa caütha ēārahahĩ cārusēṇi muṇiāsu  // PrāPi.1.140cd

bhidrā lakṣaṇa]
paḍhama tīa pañcama paaha mattā dahapañcāi  // PrāPi.1.141ab
bīa caütthē bārahahĩ bhadda ṇāma kahiāi  // PrāPi.1.141cd

rājasēnā lakṣaṇa]
paḍhama tīa pañcama paaha matta paṇṇaraha pajattha  // PrāPi.1.142ab
sama bāraha aru ēkkadaha rāasēṇu bhaṇu tattha  // PrāPi.1.142cd

[tālaṅkinī lakṣaṇa]
paḍhama tīa pañcama paaha mattā sōlaha jāsu  // PrāPi.1.143ab
sama bāraha aru ēkkadaha tālaṅkiṇi bhaṇu tāsu  // PrāPi.1.143cd [iti raḍḍā prakaraṇam]

(padmāvatī chandaḥ)
bhaṇu paümāvattī ṭhāṇaṁ ṭhāṇaṁ caümattā gaṇa aṭṭhāā // PrāPi.1.144ab
dhua kaṇṇō karaalu vippō caraṇō pāē pāa ukiṭṭhāā  // PrāPi.1.144cd
jaï palaï paōhara kimaï maṇōhara pīḍaï taha ṇāakkaguṇō  // PrāPi.1.144ef
piaraha santāsaï kaï uvvāsaï ia caṁḍālacaritta gaṇē  // PrāPi.1.144gh

jahā
bhaa bhajjia vaṅgā bhaṅgu kaliṅgā tēlaṅgā raṇa mukki calē  // PrāPi.1.145ab
marahaṭṭhā dhiṭṭhā laggia kaṭṭhā sōhā bhaa pāa palē  // PrāPi.1.145cd
campāraṇa kampā pavvaa jhampā ātthā ātthī jīva harē  // PrāPi.1.145ef
kāsīsara rāṇā kiaü paāṇā vijjāhara bhaṇa mantivarē  // PrāPi.1.145gh

[atha kuṁḍaliyā chanda]
dōhā lakkhaṇa paḍhama paḍhi kavvaha addha ṇirutta  // PrāPi.1.146ab
kuṁḍaliā buhaaṇa muṇahu ulālē sañjutta  // PrāPi.1.146cd
ullālē sañjutta jamaka suddhaü salahijjaï  // PrāPi.1.146ef
caüālaha saü matta sukaï diḍhabandhu kahijjaï  // PrāPi.1.146gh
caālaha saü matta jāsu taṇu bhūṣaṇa sōhā  // PrāPi.1.146ij
ēma kuṁḍaliā jāṇahu paḍhama jaha paḍhiaï dōhā  // PrāPi.1.146kl

jahā
ḍhāllā māria ḍhilli maham̐ mucchi. mēcchasarīra  // PrāPi.1.147ab
pura jajjallā mantivara calia vīra hammīra  // PrāPi.1.147cd
calia vīra hammīra pāabhara mēiṇi kampaī  // PrāPi.1.147ef
diga maga ṇaha andhāra dhūli sūraha raha jhampaï  // PrāPi.1.147gh
diga maga ṇaha andhāra āṇa khurasāṇaka āllā  // PrāPi.1.147ij
daramari damasi vipakkha māru, ḍhillī maham̐ ḍhāllā  // PrāPi.1.147kl [kuṁḍaliyā]

[atha gaganāṅgacchandaḥ]
paa paa ṭhavahu jāṇi gaaṇaṅgaü matta vihūsiṇā // PrāPi.1.149ab
bhāaü bīsa kalaa saraaggala lahu gurusēsiṇā  // PrāPi.1.149cd
paḍhamahi matta cāri gaṇa kijjahu gaṇaha paāsiō // PrāPi.1.149ef
bīsakkhara saala paaha pia guru anta paāsiō  // PrāPi.1.149gh

paḍhamahi cakkalu hōi gaṇa antahi dijjahu hāru  // PrāPi.1.150ab
bīsakkhara gaaṇaṅga bhaṇu matta pacīsa viāru  // PrāPi.1.150cd

jahā
bhañjia malaa cōlavaï ṇipalia gañjia guñjarā // PrāPi.1.151ab
mālavarāa malaagiri lukkia parihari kuñjarā  // PrāPi.1.151cd
khurāsāṇa khuhia raṇa maham̐ laṅghia muhia sāarā // PrāPi.1.151ef
hammīra calia hārava palia riugaṇaha kāarā  // PrāPi.1.151gh

[atha dvipadīchandaḥ]
āiga indu jattha hō paḍhamahi dijjaï tiṇi dhaṇuharaṁ // PrāPi.1.152ab
taha pāikajuala parisaṁṭhavahu vivihacittasundaraṁ  // PrāPi.1.152cd

sarasaï laïa pasāu taha puhavī karahi kaïtta kaïaṇā // PrāPi.1.153ab
mahuaracaraṇa anta laï dijjahu dōaï muṇahu buhaaṇā  // PrāPi.1.153cd

chakkalu muha saṁṭhāvi kaï cakkalu pañca ṭhavēhu  // PrāPi.1.154ab
antahi ēkkaḍa hāra daï dōaï chanda kahēhu  // PrāPi.1.154cd

jahā
dāṇava dēva bē vi dukkantaü girivara sihara kampiō // PrāPi.1.155ab
haagaapāaghāa utaü dhūlihi gaaṇa jhampiō  // PrāPi.1.155cd [dōaï = dvipadī]

[atha jhullaṇa-jhūlanā-chandaḥ]
paḍhama daha dijjiā puṇa vi taha kijjiā, puṇa vi daha satta taha viraï jāā  // PrāPi.1.156ab
ēma pari bi bihu dala, matta satatīsa pala, ēhu kahu jhulaṇā ṇāarāā  // PrāPi.1.156cd

jahā
sahasa maamatta gaa lākha lakha pakkharia // PrāPi.1.157ab
sāhi dui sāji khēlanta gindū  // PrāPi.1.157cd
kōppi pia jāhi taha thappi jasu vimala mahi // PrāPi.1.157ef
jiṇaï ṇahi kōi tuha tuluka hindū  // PrāPi.1.157gh

[khañjā chandaḥ]
dhua dharia diavara ṇava gaṇa kamalaṇaaṇi // PrāPi.1.158ab
buhaaṇa maṇa suhaï ju jima sasi raaṇi sōhaē  // PrāPi.1.158cd
puṇa via viraï bihu paa gaavaragamaṇi // PrāPi.1.158ef
ragaṇa para phaṇivaï bhaṇa sumaru buhaaṇa mōhaē  // PrāPi.1.158gh

bihu dala ṇava pala vippagaṇa jōhala anta ṭhavēhu  // PrāPi.1.159ab
matta iālisa khañja paa dahagaṇa tattha muṇēhu  // PrāPi.1.159cd

jahā
ahi lalaï mahi calaï giri khasaï hara khalaï // PrāPi.1.160ab
sasi ghumaï amia vamaï muala jivi uṭṭaē  // PrāPi.1.160cd
puṇu dhasaï puṇu khasaï puṇu lalaï puṇu ghumaï // PrāPi.1.160ef
puṇu vamaï jivia viviha pari samara diṭṭhaē [khañjā // PrāPi.1.160gh

[atha sikhā-śikhā-chanda].
sasivaaṇi gaagamaṇi paa paa dia chagaṇa paahara saha sikkha  // PrāPi.1.161ab
paḍha paḍhama bi biha lahu paali diagaṇa sahia juala dala bhaṇaï sa sikkha  // PrāPi.1.161cd

matta aṭhāisa paḍhamē bīē battīsa mattāī // PrāPi.1.162ab
paa paa antē lahuā suddhā sikkhā viāṇēhu  // PrāPi.1.162cd [gāhū]

jahā
phulia mahu bhamara bahu raaṇipahu, kiraṇa lahu avaaru vasanta  // PrāPi.1.163ab
malaagiri kuhara dhari pavaṇa vaha, sahava kaha suṇa sahi ṇiala ṇahi kanta [śikhā // PrāPi.1.163cd

[mālā chanda]
paḍhama caraṇa sasivaaṇi miaṇaaṇi ṇava diagaṇa // PrāPi.1.164ab
paala puṇa vi taha raaṇa ṭhavahu antaē kaṇṇō  // PrāPi.1.164cd
piṅgala ṇāa bhaṇantā mālā sēsaṁ pi gāhamma  // PrāPi.1.164ef

paḍhama hōi ṇava vippagaṇa jōhala kaṇṇa ṭhavēhu  // PrāPi.1.165ab
gāhā addhā anta daï mālā chanda kahēhu  // PrāPi.1.165cd

jahā;
barisa jala bhamaï ghaṇa gaaṇa siala pavaṇa maṇaharaṇa // PrāPi.1.166ab
kaṇaapiari ṇacaï vijuri phulliā ṇīvā  // PrāPi.1.166cd
pattharavittharahialā pialā ṇialaṁ ṇa āvēi  // PrāPi.1.166ef [mālā]

[culiālā chandaḥ]
culiālā jaï dēha kimu dōhā uppara mattaha pañcaï  // PrāPi.1.167ab
paa paa uppara saṁṭhavahu suddha kusumagaṇa antaha dijjaï  // PrāPi.1.167cd

dōhā saṅkhā saṁṭhahu umpari pañcaï matta  // PrāPi.1.168ab
aṭṭhadahuppari bīsa dui culiālā ukkhitta  // PrāPi.1.168cd

jahā
rāā luddha samāja khala bahu kalahāriṇi sēvaka dhuttaü  // PrāPi.1.169ab
jīvaṇa cāhasi mukkha jaï pariharu ghara jaï bahuguṇajuttaü [culiālā // PrāPi.1.169cd

[atha sōṭuā chandaḥ ]
sō sōraṭṭhaü jāṇa, jaṁ dōhā viparīa ṭhia  // PrāPi.1.170ab
paa paa jamaka vakhāṇa, ṇāarāa piṅgala kahia  // PrāPi.1.170cd

jahā
sō māṇia puṇavanta, jāsu bhatta paṁḍia taṇaa  // PrāPi.1.171ab
jāsu ghariṇi guṇavanti, sō vi puhavi saggaha ṇilaa  // PrāPi.1.171cd [sōraṭhā]

[atha hākali chandaḥ]
sagaṇā bhagaṇā diagaṇaī, matta caüddaha paa palaī  // PrāPi.1.172ab
saṁṭhaï vaṅkō viraha tahā hākali rūaü ēhu kahā  // PrāPi.1.172cd

matta caüddaha paḍhama dala ēāraha vaṇṇēhi  // PrāPi.1.173ab
duha akkhara uttara dalahi hākali chanda kahēhi  // PrāPi.1.173cd [dōhā]

jahā
uccaü chāaṇa vimala dharā taruṇī ghariṇī viṇaaparā  // PrāPi.1.174ab
vittaka pūrala muddaharā varisā samaā sukkhakarā  // PrāPi.1.174cd [hākali]

[atha madhubhāracchanda]
jasu palaï sakkha paaharaha ēka  // PrāPi.1.175ab
caümatta bē vi mahubhāra ēvi  // PrāPi.1.175cd

jahā
jasu canda sīsa pindhaṇaha dīsa  // PrāPi.1.176ab
sō sambhu ēu tuha subbha dēu  // PrāPi.1.176cd [madhubhāra]

[atha ābhīracchandaḥ]
gāraha matta karīja anta paōhara dīja // PrāPi.1.177ab
ēhu suchanda ahīra jaṅghaï piṅgala vīra  // PrāPi.1.177cd

jahā
sundari gujjari ṇāri lōaṇa dīha visāri  // PrāPi.1.178ab
pīṇa paōharabhāra lōlaï mōttiahāra  // PrāPi.1.178cd [ahīra]

[atha daṇḍakacchandaḥ
kuntaaru dhaṇuddharu haavaru chakkalu bi bi pāikka dalē // PrāPi.1.179ab
battīsaha mattaha paa supasiddhaü jāṇaha buhaaṇa hiaatalē  // PrāPi.1.179cd
saübīsa aṭhaggala kala sampuṇṇaü rūaü phaṇi bhāsia bhuaṇē // PrāPi.1.179ef
daṁḍaala ṇiruttaü guru sañjuttaü piṅgala aṁ japanta maṇē  // PrāPi.1.179gh

jahā
rāaha bhaggantā dia laggantā parihari haa gaa ghara ghariṇī // PrāPi.1.180ab
lōrahĩ bharu saravaru paa paru parikaru lōṭṭaī piṭṭaï taṇu dharaṇī  // PrāPi.1.180cd
puṇu uṭṭhaï sambhali kara dantaṅguli bāla taṇaa kara jamala karē // PrāPi.1.180ef
kāsīsara rāā ṇēhalu kāā karu māā puṇu thappi dharē  // PrāPi.1.180gh [daṁḍakala]

sira dēha caü matta, lahu ēka kara anta  // PrāPi.1.181ab
kuntēkka tasu majjha, dīpakka sō bujjha  // PrāPi.1.181cd

jahā
jasu hattha karavāla vippakkhakulakāla  // PrāPi.1.182ab
sira sōha vara chatta sampuṇṇasasimatta [dīpaka // PrāPi.1.182cd

[atha siṁhāvalōkacchandaḥ]
gaṇa vippa sagaṇa dhari paaha paaṁ, bhaṇa siṁhaalōaṇa chanda varaṁ  // PrāPi.1.183ab
guṇi gaṇa maṇa bujjhahu ṇāa bhaṇā, ṇahi jagaṇu ṇa bhagaṇu ṇa kaṇṇa gaṇā  // PrāPi.1.183cd

vippa sagaṇa paa bē vi gaṇa anta visajjahi hāra  // PrāPi.1.184ab
pacchā hēri kaïtta karu sōlaha kala patthāra  // PrāPi.1.184cd

jahā
haṇu ujjara gujjara rāabalaṁ, dala dalia calia marahaṭṭhabalaṁ  // PrāPi.1.185ab
bala mōlia mālavarāakulā, kula ujjala kalaculi kaṇṇa phulā  // PrāPi.1.185cd [siṁhāvalōka]

[atha plavaṅgamacchandaḥ]
jattha paḍhama chaa matta paappaa dijjaē, pañcamatta caümatta gaṇā ṇahi kijjaē // PrāPi.1.186ab
sambhali anta lahū guru ēkkaka cāhaē, muddhi paaṅgama chanda viakkhaṇa sōhaē  // PrāPi.1.186cd

paa paa āihi guruā piṅgala pabhaṇēi saala ṇibbhantī  // PrāPi.1.187ab
chanda pavaṅgama diṭṭhō mattāṇaṁ ēkabīsantī  // PrāPi.1.187cd [gāhā]

tikkalu caükala pañcakala tia gaṇa dūra karēhu  // PrāPi.1.187aab
chakkalu tiṇi palanta jēhi lahu guru anta muṇēhu 187 kā // PrāPi.1.187acd [dōhā]

jahā
ṇaccaï cañcala vijjuliā sahi jāṇaē, mammaha khagga kiṇīsaï jalaharasāṇaē  // PrāPi.1.188ab
phulla kalambaa ambara ḍambara dīsaē, pāusa pāu ghaṇāghaṇa sumuhi varīsaē  // PrāPi.1.188cd [plavaṅgama]

[atha līlāvatīcchandaḥ]
guru lahu ṇahi ṇimma ṇimma ṇahi akkhara palaï paōhara visama samaṁ // PrāPi.1.189ab
jahi kahum̐ ṇahi ṇimmaha tarala turaa jimi parasa vidisa disa agamagamaṁ  // PrāPi.1.189cd
gaṇa pañca caükkala palaï ṇirantara anta sagaṇa dhua kanta gaṇaṁ // PrāPi.1.189ef
paricalaï supari pari līla lilāvaï kala battīsa visāmakaraṁ  // PrāPi.1.189gh

jahā
ghara laggaï aggi jalaï dhaha dhaha kaï diga maga ṇahapaha aṇala bharē // PrāPi.1.190ab
sava dīsa pasari pāikka lulaï dhaṇi thaṇahara jahaṇa diāva karē  // PrāPi.1.190cd
bhaa lukkia thakkia vahari taruṇijaṇa bhaïrava bhēria sadda palē // PrāPi.1.190ef
mahi lāi paṭṭaï riusira ṭuṭṭaï jakkhaṇa vīra hamīra calē  // PrāPi.1.190gh [līlāvatī]

[atha harigītā chandaḥ]
gaṇa cāri pañcakkala ṭhavijjasu bīa ṭhāmahi chakkalō // PrāPi.1.191ab
paa paaha antahi guru karijjasu vaṇṇaṇēṇa susavvalō  // PrāPi.1.191cd
daha cāri dukkaḍa dahadu māṇahu matta ṭhāisa pāaō // PrāPi.1.191ef
harigīa chanda pasiddha jāṇahu piṅgalēṇa paāsiō  // PrāPi.1.191gh

bīē chakkalu ṭhāvi kahu cāri pañcakkala dēhu  // PrāPi.1.192ab
bāraha uttara matta saü māṇasu aṅga ṭhavēhu  // PrāPi.1.192cd

jahā
gaa gaahi dukkia taraṇi lukkia turaa turaahi jujjhiā // PrāPi.1.193ab
raha rahahi mīlia dharaṇi pīḍia appa para ṇahi bujjhiā  // PrāPi.1.193cd
bala milia āia patti dhāiu kampa girivarasīharā // PrāPi.1.193ef
ucchalaï sāara dīṇa kāara vaïra vaḍḍia dīharā  // PrāPi.1.193gh [harigītā]

[atha tribhaṅgī chanda]
paḍhamaṁ daha rahaṇaṁ aṭṭhavi rahaṇaṁ puṇu vasu rahaṇaṁ rasarahaṇaṁ // PrāPi.1.194ab
antē guru sōhaï mahiala mōhaï siddha sarāhaï varataruṇaṁ  // PrāPi.1.194cd
jaï palaï paōhara kimaï maṇōhara haraï kalēvara tāsu kaī // PrāPi.1.194ef
tibbhaṅgī chandaṁ sukkhāṇandaṁ bhaṇaï pharṇidō vimalamaī  // PrāPi.1.194gh

jahāṁ
sira kijjia gaṅgaṁ gōri adhaṅgaṁ haṇiaaṇaṅgaṁ puradahaṇaṁ // PrāPi.1.195ab
kiaphaṇivaïhāraṁ tihuaṇasāraṁ vandiachāraṁ riumahaṇaṁ  // PrāPi.1.195cd
surasēviacaraṇaṁ muṇigaṇasaraṇaṁ bhavabhaaharaṇaṁ sūladharaṁ // PrāPi.1.195ef
sāṇandiavaaṇaṁ sundaraṇaaṇaṁ girivarasaaṇaṁ ṇamaha haraṁ  // PrāPi.1.195gh [tribhaṅgī]

[atha durmilā chandaḥ]
tīsa dui mattaha ēri sam̐juttaha buhaaṇa rāa bhaṇanti ṇarā // PrāPi.1.196ab
visama tia ṭhāmahi ērisa bhāahi paa paa dīsaï kaṇṇa gharā  // PrāPi.1.196cd
tā daha paḍhama ḍhāvē aṭṭha aṁ tīa caüddaha kia ṇilaō // PrāPi.1.196ef
jō ērisi chandē tihuaṇavandē sō jaṇa bujjhaü dummilaō  // PrāPi.1.196gh

daha vasu caüdaha viraha karu visama kaṇṇa gaṇa dēhu  // PrāPi.1.197ab
antara vippa païkka gaṇa dummila chanda kahēhu  // PrāPi.1.197cd [dōhā]

jahā
jaï kijjia dhālā jiṇṇu ṇivālā bhāṭuntā piṭṭēta calē // PrāPi.1.198ab
bhañjāvia cīṇā dapyahi hīṇā lōhāvala hākanda palē  // PrāPi.1.198cd
āḍḍā uḍḍāvia kittī pāvia mōḍia mālavarāabalē // PrāPi.1.198ef
tēlaṅgā bhaggia bahuriṇa laggia kāsīrāā ja khaṇa calē  // PrāPi.1.198gh [durmilā]

[atha hīracchandaḥ]
ṇāa pabhaṇa tiṇṇi chagaṇa anta karahi jōhalaṁ // PrāPi.1.199ab
hāra ṭhavia puṇu vi supia vippagaṇahi savvalaṁ  // PrāPi.1.199cd
tiṇi dharahi bē vi karahi anta ragaṇa lakkhaē // PrāPi.1.199ef
kōi jaṇaï dappa bhaṇaï hīra sukaï pakkhaē  // PrāPi.1.199gh

hāra supia bhaṇa vippagaṇa tīē bhiṇṇa sarīra  // PrāPi.1.200ab
jōhala antē saṁṭhavahu tēisa mattaha hīra  // PrāPi.1.200cd [dōhā]

jahā
dhikkadalaṇa thōṅgadalaṇa taka taruṇa riṅgaē // PrāPi.1.201ab
ṇaṁ ṇa ṇu kaṭa diṅga dukaṭa raṅga cala turaṅga ē  // PrāPi.1.201cd
dhūli dhavala hakka sabala pakkhipabala pattiē  // PrāPi.1.201ef
kaṇṇa calaï kumma lalaï bhummi bharaï kittiē  // PrāPi.1.201gh [hīra]

[atha jalaharaṇacchandaḥ]
paa paḍhama palaï jahĩ suṇahi kamalamuhi daha vasu puṇu vasu viraḍa karē // PrāPi.1.202ab
saba paa muṇi diagaṇa dia virama sagaṇa siriphaṇivaï bhaṇa sukaïvarē  // PrāPi.1.202cd
daha tiguṇa karahi kala puṇa vi dhari juala ēma pari pariṭhaü caücaraṇā // PrāPi.1.202ef
jaï palaï kavahu guru kavahu ṇa pariharu buhaaṇa maṇaharu jalaharaṇā  // PrāPi.1.202gh

battīsa hōi mattā antē sagaṇāĩ ṭhāvēhi  // PrāPi.1.203ab
savva lahū jaï guruā, ēkkō vā bē vi pāēhi  // PrāPi.1.203cd [gāhū]

jahā
khura khura khudi khudi mahi ghaghara rakha kalaï ṇaṇaṇagidi kari turaa calē // PrāPi.1.204ab
ṭaṭaṭagidi palaï ṭapu dhasaï dharaṇi dhara cakamaka kara bahu disi camalē  // PrāPi.1.204cd
calu damaki damaki dalu cala païkabalu ghulaki ghulaki karivara laliā // PrāPi.1.204ef
vada maṇusaala karaï vipakha hiaa sala hamira vīra jaba raṇa caliā  // PrāPi.1.204gh [jalaharaṇa]

[atha maaṇaharā chandaḥ]
pia bhaṇami maṇōharu palli paōharu suhava suhāva susiddha khaṇō thira karahi maṇō // PrāPi.1.205ab
jaï rāa vivattiu aṇusara khattia kaṭṭhikaē bahi chanda bhaṇō jima khalaï riṇō  // PrāPi.1.205cd
bi bi salla pahillia turaa vahillia haa gaa paa pasaranta dharā guru sajjikarā // PrāPi.1.205ef
jaï jaggi ṇiruttaü dahagaṇajuttaü caü sandhihi cālīsa dharā bhaṇu maaṇaharā  // PrāPi.1.205gh

bē vi matta sira ṭhāvi kahu valaā anta ṭhavēhu  // PrāPi.1.206ab
ṇava caükala gaṇa majjha dhari maaṇaharāĩ karēhu  // PrāPi.1.206cd

jahā
jiṇi kaṁsa viṇāsia kitti paāsia muṭṭhi ariṭṭi viṇāsa karē giri hattha dharē // PrāPi.1.207ab
jamalajjuṇa bhañjia paabhara gañjia kālia kula saṁhāra karē jasa bhuaṇa bharē  // PrāPi.1.207cd
cāṇūra vihaṁḍia ṇiakula maṁḍia rāhāmuha mahupāṇa karē jimi bhamaravarē // PrāPi.1.207ef
sō tumha ṇarāaṇa viṣpaparāaṇa cittaha cintia dēu varā bhaabhīaharā  // PrāPi.1.207gh

caüsandhihi cālīsa kala daha gaṇa tattha muṇēhu  // PrāPi.1.207ab
paahara vajjia hē supia maaṇaharāĩ kuṇēhu  // PrāPi.1.207cd

[atha marahaṭṭhā chandaḥ]
ēhu chanda sulakkhaṇa bhaṇaï viakkhaṇa jampaï piṅgala ṇāu // PrāPi.1.208ab
visamaï daha akkhara puṇu aṭṭhakkhara puṇu ēgāraha ṭhāu  // PrāPi.1.208cd
gaṇa āihi chakkalu pañca caükkulu anta guru lahu dēhu // PrāPi.1.208ef
saü sōlaha aggala matta samaggala bhaṇa marahaṭṭhā ēhu 208 // PrāPi.1.208gh

jahā
jasu mitta dhaṇēsā sasura girīsā taha vihu pindhaṇa dīsa // PrāPi.1.209ab
jaï amiaha kandā ṇialahi candā taha vihu bhōaṇa vīsa  // PrāPi.1.209cd
jaï kaṇaa suraṅgā gōri adhaṅgā taha vihu ḍākiṇi saṅga // PrāPi.1.209ef
jō jasa hi diāvā dēva sahāvā kabahu ṇa hō tasu bhaṅga  // PrāPi.1.209gh



sī (śrī) sō // PrāPi.2.1ab
jaṁ gō  // PrāPi.2.1cd

jahā
gōrī  // PrāPi.2.2ab
rakkhō  // PrāPi.2.2cd

dīhā bīhā // PrāPi.2.3ab
kāmō rāmō  // PrāPi.2.3cd

jahā
jujjhē tujhē // PrāPi.2.4ab
subbhaṁ dēū  // PrāPi.2.4cd [kāma]

madhu chandaḥ
lahu jua // PrāPi.2.5ab
mahu hua  // PrāPi.2.5cd

jahā
hara hara  // PrāPi.2.6ab
mama mala (madhu) // PrāPi.2.6cd

mahī chandaḥ
lagō jahī // PrāPi.2.7ab
mahī kahī  // PrāPi.2.7cd

jahā
saī umā  // PrāPi.2.8ab
rakhō tumā  // PrāPi.2.8cd [mahī]

sāru chandaḥ
sāru ēha  // PrāPi.2.9ab
gō vi rēha  // PrāPi.2.9cd

jahā
sambhu ēu // PrāPi.2.10ab
subbha dēu  // PrāPi.2.10cd [sāru]

tryakṣara chanda
tālī ē jāṇīē  // PrāPi.2.11ab
gō kaṇṇō tivvaṇṇō  // PrāPi.2.11cd

jahā
tumhāṇaṁ amhāṇaṁ  // PrāPi.2.12ab
caṁḍēsō rakkhē sō  // PrāPi.2.12cd [tālī]

priyā chanda:
hē piē lēkkhiē  // PrāPi.2.13ab
akkharē tiṇṇi rē  // PrāPi.2.13cd

jahā
saṅkarō saṅkarō  // PrāPi.2.14ab
pāu ṇō pāu ṇō  // PrāPi.2.14cd [priyā]

śaśī chandaḥ
sasī yō jaṇīyō  // PrāPi.2.15ab
phaṇidō bhaṇīō  // PrāPi.2.15cd

bhavāṇī hasantī // PrāPi.2.16ab
durittaṁ harantī  // PrāPi.2.16cd [śaśī]

ramaṇa chandaḥ
sagaṇō ramaṇō  // PrāPi.2.17ab
sahiō kahiō  // PrāPi.2.17cd

jahā
sasiṇā raaṇī  // PrāPi.2.18ab
paḍaṇā taruṇī  // PrāPi.2.18cd [ramaṇa]

pañcāla chandaḥ
takkāra jaṁ didu  // PrāPi.2.19ab
pañcāla ukviṭṭha  // PrāPi.2.19cd

jahā
sō dēu sukkhāī // PrāPi.2.20ab
saṅghāri dukkhāĩ  // PrāPi.2.20cd

mr̥gēndra chandaḥ
ṇarēnda ṭhavēhu  // PrāPi.2.21ab
miēnda kahēhu  // PrāPi.2.21cd

jahā
duranta vasanta  // PrāPi.2.22ab
sa kanta diganta  // PrāPi.2.22cd [mr̥gēndra]

mandara chandaḥ
bhō jahi sō sahi // PrāPi.2.23ab
mandara sundara  // PrāPi.2.23cd

jahā
sō hara tōhara  // PrāPi.2.24ab
saṅkaṭa saṁhara  // PrāPi.2.24cd [mandara]

kamala chandaḥ
kamala pabhaṇa  // PrāPi.2.25ab
sumuhi ṇagaṇa  // PrāPi.2.25cd

jahā
sundara  // PrāPi.2.26ab
ramaṇa gamaṇa  // PrāPi.2.26cd
kamaṇa kamaṇa  // PrāPi.2.26ef [kamala]

caturakṣara chanda
cārī hārā aṭṭhā kālā  // PrāPi.2.27ab
bīē kaṇṇā jāṇē tiṇṇā  // PrāPi.2.27cd

jāā māā puttō dhuttō  // PrāPi.2.28ab
iṇṇē jāṇī kijjē juttō  // PrāPi.2.28cd [tīrṇā]

dhārī chandaḥ
vaṇṇa cāri muddhi dhāri  // PrāPi.2.29ab
biṇi hāra dō vi sāra  // PrāPi.2.29cd

jahā
dēu dēu subbha dēu // PrāPi.2.30ab
jāsu sīsa canda dīsa  // PrāPi.2.30cd [dhārī]

nagāṇikā chandaḥ
paōharō guruttarō  // PrāPi.2.31ab
ṇagāṇiā sa jāṇiā  // PrāPi.2.31cd

jahā
sarassaī pasaṇṇa hō  // PrāPi.2.32ab
kavittaā phurantaā  // PrāPi.2.32cd [nagāṇikā]

pañcākṣara prastāra
saṁmōhārūaṁ diṭṭhō sō bhūaṁ  // PrāPi.2.33ab
bē kaṇṇā hārā bhūantāsārā  // PrāPi.2.33cd

jahā
udaṁḍā caṇḍī dūrittākhaṇḍī  // PrāPi.2.34ab
tallākā sākkhaṁ dēū mē mōkkham  // PrāPi.2.34cd [saṁmōhā]

hārī chandaḥ
āīhi antē hārē sajuttē  // PrāPi.2.35ab
majhakkagandhō hārī a chandō  // PrāPi.2.35cd

jahā
jā bhattibhattā dhammakkacittā  // PrāPi.2.36ab
sā hōi ṇārī dhaṇṇā piārī  // PrāPi.2.36cd [hārī]

haṁsa chandaḥ
piṅgala dihrō bha i siṭṭhō  // PrāPi.2.37ab
kaṇṇadu dijjō haṁsa muṇijjō  // PrāPi.2.37cd

jahā
sō maha kantā dūra digantā  // PrāPi.2.38ab
pāusa āvē cēu calāvē  // PrāPi.2.38cd [haṁsa]

yamaka chandaḥ
supiagaṇa sarasa guṇa  // PrāPi.2.39ab
saraha gaṇa jamaa bhaṇa  // PrāPi.2.39cd

jahā
pavaṇa vaha sarira daha  // PrāPi.2.40ab
maaṇa haṇa tavaï maṇa  // PrāPi.2.40cd [yamaka]

ṣaḍakṣara chandaḥprastāra; śēṣa chandaḥ
bārāhā mattā jaṁ kaṇṇā tiṇṇā hōttaṁ  // PrāPi.2.41ab
hārā chakkā bandhō sēsā rāā chandō  // PrāPi.2.41cd

jahā
jujjhantī uddāmē kālikā saṅgāmē  // PrāPi.2.42ab
ṇaccantī hammārō dūrittā saṁhārō  // PrāPi.2.42cd [sēsa]

tilla (tilakā) chandaḥ
pia tilla dhuaṁ sagaṇēṇa juaṁ // PrāPi.2.43ab
chaha vaṇṇa paō kala aṭṭha dhaō  // PrāPi.2.43cd

jahā
pia bhatti piā guṇavanta suā  // PrāPi.2.44ab
dhaṇajutta gharā bahu sukkhakarā  // PrāPi.2.44cd [tila (kā)]

vijjōhā chandaḥ
akkharā jē chaā pāa pāa dviā  // PrāPi.2.45ab
matta pañcāduṇā bipiṇa jōhā gaṇā  // PrāPi.2.45cd

jahā
kaṁsasaṁhāraṇā pakkhisañcāraṇā  // PrāPi.2.46ab
dēvaīḍibhaā dēu mē ṇibbhaā  // PrāPi.2.46cd [vijjōhā) (vimōhā ?)]

caturaṁsā chandaḥ
ṭhaü caüraṁsā phaṇivaï bhāsā  // PrāPi.2.47ab
diavara kaṇṇō phularasavaṇṇō  // PrāPi.2.47cd

jahā
gaüriakantā abhiṇaü santā  // PrāPi.2.48ab
jaī parasaṇṇā dia mahi dhaṇṇā  // PrāPi.2.48cd

jahā vā
bhuaṇaaṇandō tihuaṇakandō // PrāPi.2.49ab
bhamarasavaṇṇō sa jaaï kaṇhō  // PrāPi.2.49cd [caturaṁsā]

manthāna chandaḥ
kāmāvaārēṇa advēṇa pāēṇa  // PrāPi.2.50ab
mattā dahā suddha manthāṇa sō buddha 50 // PrāPi.2.50cd

jahā
rāā jahā luddha paṁḍīa sō muddha  // PrāPi.2.51ab
kittī karē rakkha sō vāda uppakkha  // PrāPi.2.51cd [manthāṇa=manthāna]

śaṅkhanārī chandaḥ
khaḍāvaṇṇabaddhō bhuaṅgāpaaddhō  // PrāPi.2.52ab
paā pāa cārī kahī saṅkhaṇārī  // PrāPi.2.52cd

jahā
guṇā jassa suddhā vaha rūamuddhā  // PrāPi.2.53ab
gharē vitta jaggā mahī tāsu saggā  // PrāPi.2.53cd [saṅkhaṇārī śaṅkhanārī]

mālatī chandaḥ
dhaaṁ sara bīa maṇīguṇa tīa  // PrāPi.2.54ab
daī lahu anta sa mālaï kanta  // PrāPi.2.54cd

jahā
karā pasaranta bahū guṇavanta  // PrāPi.2.55ab
paphullia kunda ugō sahi canda  // PrāPi.2.55cd [mālaï mālatī]

damanaka chandaḥ
diavara kia bhaṇahi supia  // PrāPi.2.56ab
damaṇaa guṇi phaṇivaï bhaṇi  // PrāPi.2.56cd

jahā
kamalaṇaaṇi amiavaaṇi  // PrāPi.2.57ab
taruṇi dharaṇi milaï supuṇi  // PrāPi.2.57cd [damaṇaka = damanaka]

saptākṣara prastarā
cāri hāra kijjahī tiṇi gandha dijjahī  // PrāPi.2.58ab
satta akkharā ṭhiā sā samāṇiā piā 58 // PrāPi.2.58cd

jahā
kuñjarā calantaā pavvaā palantaā  // PrāPi.2.59ab
kummapiṭṭi kampaē dhūli sūra jhampaē 59 // PrāPi.2.59cd [samāṇiā samānikā]

suvāsa chandaḥ
bhaṇaü suvāsaü lahu suvisēsaü  // PrāPi.2.60ab
raci caü mattaha bha lahaï antaha  // PrāPi.2.60cd

jahā
gurujaṇabhattaü bahu guṇajuttaü  // PrāPi.2.61ab
jasu jia puttaü sa i puṇavantaü  // PrāPi.2.61cd [suvāsa]

karahañca chandaḥ
caraṇa gaṇa vipya paḍhama laï thapya  // PrāPi.2.62ab
jagaṇa tasu anta muṇahu karahañca  // PrāPi.2.62cd

jahā
jivaü jaha ēha tajaü gēi dēha  // PrāPi.2.63ab
ramaṇa jaï sō i viraha jaṇu hōi  // PrāPi.2.63cd [karahañca]

śīrṣarūpaka chandaḥ
sattā dīhā jāṇēhī kaṇṇā tī gō māṇēhī  // PrāPi.2.64ab
cāuddāhā mattāṇā sīsārūō chandāṇā  // PrāPi.2.64cd

jahā
candā kundā ē kāsā hārā hīrā ē haṁsā  // PrāPi.2.65ab
jē jē sattā vaṇṇīā tumhā kittī jiṇṇīā  // PrāPi.2.65cd [sīsarūpaka śīrṣarūpaka]

aṣṭākṣaraprastāra vidyunmālā:
vijjūmālā mattā sōlā, pāē kaṇṇā cārī lōlā  // PrāPi.2.66ab
ēaṁ aṁ cārī pāā, bhattī khattī ṇāārāā  // PrāPi.2.66cd

jahā
ummattā jōhā dukkantā vippakkhā majjhē lukvantā  // PrāPi.2.67ab
ṇikantā jantā dhāvantā ṇibbhantī kittī pāvantā  // PrāPi.2.67cd [vidyunmālā]

pramāṇikā chandaḥ
lahū guru nirantarā pamāṇiā aṭhakkharā  // PrāPi.2.68ab
pamāṇi dūṇa kijjiē ṇarāa sō bhaṇijjaē  // PrāPi.2.68cd

jahā
ṇisumbhasumbhakhaṁḍiṇī girīsagēhamaṁḍiṇī  // PrāPi.2.69ab
paaṁḍamuṁḍakhaṁḍiā pasaṇṇa hōu caṁḍiā  // PrāPi.2.69cd [pramāṇikā]

mallikā chandaḥ
hāragandhabandhurēṇa diṭu aṭṭha aksarēṇa  // PrāPi.2.70ab
bārahāi matta jāṇa malliā suchanda māṇa  // PrāPi.2.70cd

jahā
jēṇa jiṇṇu khatti vaṁsa riṭṭi muṭṭi kēsi kaṁsa  // PrāPi.2.71ab
bāṇapāṇi kaṭṭiēu sōu tumha sukkha dēu  // PrāPi.2.71cd [mallikā]

tuṅga chandaḥ
taralaṇaaṇi tuṅgō paḍhamarasa suraṅgō  // PrāPi.2.72ab
ṇagaṇa juala baddhō guru juala pasiddhō  // PrāPi.2.72cd

jahā
kamalabhamarajīvō saalabhuaṇadīvō  // PrāPi.2.73ab
daliatimiraḍimbō uaï taraṇibimbō  // PrāPi.2.73cd [tuṅga]

kamala chandaḥ
paḍhama gaṇa vippaō bihu taha ṇarindaō // PrāPi.2.74ab
guru sahia antiṇā kamala ima bhantiṇā  // PrāPi.2.74cd

jahā
sa jaaī jaṇadaṇā asurakulamaddaṇā  // PrāPi.2.75ab
garuḍavaravāhaṇā balibhuaṇacāhaṇā  // PrāPi.2.75cd [kamala]

navākṣaraprastāra
diṭu jōhā gaṇā tiṇṇiā, ṇāarāēṇa jā viṇṇiā  // PrāPi.2.76ab
māsa addhēṇa pāa ṭṭhiaṁ jāṇa muddhē mahālacchiaṁ  // PrāPi.2.76cd

jahā
muṁḍamālā galā kaṁṭhiā ṇāarāā bhuā saṁṭhiā  // PrāPi.2.77ab
vagghachālā kiā vāsaṇā caṁḍiā pāu siṁhāsaṇā  // PrāPi.2.77cd [mahālakṣmī]

sāraṅgikā chandaḥ
diavara kaṇṇō saaṇaṁ, paa paa mattāgaṇaṇaṁ  // PrāPi.2.78ab
sura muṇi mattā lahiaṁ sahi saragikkā kahiaṁ  // PrāPi.2.78cd

jahā
hariṇasarissā ṇaaṇā kamalasarissā vaaṇā  // PrāPi.2.79ab
juajaṇacittāhariṇī piasahi diṭṭhā taruṇī  // PrāPi.2.79cd [sāraṅgikā]

pāittā chandaḥ
kuntī puttā jua lahiaṁ tīē vipyō dhua kahi  // PrāPi.2.80ab
antē hārō jaha jaṇiaṁ taṁ pāittā phaṇibhaṇiaṁ  // PrāPi.2.80cd

jahā
phullā ṇīvā bhama bhamarā diṭṭhā mēhā jalasamalā  // PrāPi.2.81ab
ṇaccē vijjū piasahiā āvē kantā kahu kahiā  // PrāPi.2.81cd [pāittā]

kamala chandaḥ
sarasagaṇaramaṇiā diavara jua paliā  // PrāPi.2.82ab
guru dharia païpaō dahakalaa kamalaō  // PrāPi.2.82cd

jahā
cala kamalaṇaaṇiā khaliathaṇavasaṇiā  // PrāPi.2.83ab
hasaï paraṇialiā asaï dhua vahuliā  // PrāPi.2.83cd [kamala]

bimba chandaḥ
raaï phaṇi bimba ēsō gurujuala savvasēsō  // PrāPi.2.84ab
sirahi dia majjha rāō guṇaha guṇiē sahāō  // PrāPi.2.84cd

jahā
calaï cala vitta ēsō ṇasaï taruṇattavēsō  // PrāPi.2.85ab
supurusaguṇēṇa baddhā thira rahaï kitti suddhā [bimba // PrāPi.2.85cd

tōmara chandaḥ
jasu āi hattha viāṇa taha bē paōhara jāṇa  // PrāPi.2.86ab
pabhaṇēi ṇāaṇarinda ima māṇu tōmara chanda  // PrāPi.2.86cd

jahā
cali cūa kōilasāva mahumāsa pañcama gāva  // PrāPi.2.87ab
maṇa majjha vammaha tāva ṇahu kanta añja vi āva  // PrāPi.2.87cd [tōmara]

rūpamālā chandaḥ
ṇāārāā jampē sārā ē, cārī kaṇṇā antē hārā ē  // PrāPi.2.88ab
aṭṭhārāhā mattā pāāē, rūāmālā chandā jampīē  // PrāPi.2.88cd

jahā
jaṁ ṇaccē vijjū mēhandhārā pamphullā ṇīpā saddē mōrā  // PrāPi.2.89ab
vāantā mandā sīā vāā, kampantā gāākantā ṇā ā.  // PrāPi.2.89cd [rūpamālā]

daśākṣaraprastāra
jasu āi hattha viāṇiō taha bē paōhara jāṇiō  // PrāPi.2.90ab
guru anta piṅgala jampiō saï chanda sañjuta thappiō  // PrāPi.2.90cd

jahā
tuha jāhi sundari appaṇā, paritajji dujjaṇathappaṇā  // PrāPi.2.91ab
viasanta kēaïsampuḍā ṇahu ēvi āvia vappuḍā  // PrāPi.2.91cd

campakamālā chandaḥ
hāra ṭhavījē kāhaladujjē kuntia puttā ē gurujuttā  // PrāPi.2.92ab
hattha karījē hāra ṭhavījē campaamālā chanda kahījē  // PrāPi.2.92cd

jahā
1 // PrāPi.2.93ab
ōggarabhattā rambhaapattā, gāika ghittā duddhasajuttā  // PrāPi.2.93cd
mōiṇimacchā ṇālicagacchā, dijjaï kantā khā puṇavantā  // PrāPi.2.93ef [campakamālā]

sāravatī chandaḥ
dīha lahū jua dīha lahū, sāravaī dhua chanda kahū  // PrāPi.2.94ab
anta paōhara ṭhāi dhaā, cāhaha matta virāma kaā  // PrāPi.2.94cd

jahā
putta pavitta bahuta dhaṇā, bhatti kuṭumbiṇi suddhamaṇā  // PrāPi.2.95ab
hakka tarāsaï bhicca gaṇā kō kara babbara sagga maṇā  // PrāPi.2.95cd [sāravatī]

suṣamā chandaḥ
kaṇṇō paḍhamō hatthō jualō, kaṇṇō tialō hatthō caüthō  // PrāPi.2.96ab
sōlā kalaā chakkā valaā, ēsā susamā diṭṭhā susamā  // PrāPi.2.96cd

jahā
bhōhā kavilā uccā ṇialā, majjhē pialā ṇēttā jualā  // PrāPi.2.97ab
rukkhā vaaṇā dantā viralā, kēsē jiviā tākā pialā  // PrāPi.2.97cd [suṣamā]

amr̥tagati chandaḥ
diavara hāra pialiā, puṇa vi taha ṭṭhia kariā  // PrāPi.2.98ab
vasu lahu bē gurusahiā, amiagaī dhua kahiā  // PrāPi.2.98cd

jahā
saraasudhāaravaaṇā viaasarōruhaṇaaṇā  // PrāPi.2.99ab
maagalakuñjaragamaṇī piasahi di8ia taruṇī  // PrāPi.2.99cd [amr̥tagati]

ēkādaśākṣara prastāra
ṇīla saruaha ēha karījē, tiṇṇī bhaāgaṇa jattha bhaṇījē  // PrāPi.2.100ab
sōlaha mattaha pāa ṭhavījē, dugguru antahi bandhu kahījē  // PrāPi.2.100cd

jahā
paṁḍavavaṁsahi jamma dharījē, sampaa ajjia dhammaka dijjē  // PrāPi.2.101ab
sōu juhidvira saṅkaṭa pāvā, dēvaka likhaa kēṇa miṭāvā  // PrāPi.2.101cd [bandhu]

sumukhī chandaḥ
diavara hāra lahū jualā, valaa pariṭria hatthaalā  // PrāPi.2.102ab
paa kala cōdaha jampa ahī, kaïvara jāṇaï sō sumuhī  // PrāPi.2.102cd

jahā
aïvala jōvvaṇadēhadhaṇā, siviaṇasōara bandhuaṇā  // PrāPi.2.103ab
avasaü kālapurī gamaṇā parihara babbara pāpa maṇā  // PrāPi.2.103cd [sumukhī]

dōdhaka chandaḥ
cāmara kāhala jugga ṭhavījē, hāra lahū jua tattha dharījē  // PrāPi.2.104ab
kaṇṇagaṇā paa anta karījē, dōdhaa chanda phaṇī pabhaṇījē  // PrāPi.2.104cd

jahā
piṅga jaṭāvali ṭhāvia gaṅgā, dhāria ṇāari jēṇa adhaṅgā  // PrāPi.2.105ab
candakalā jasu sīsahi ṇōkkhā, sō tuha saṅkara dijjaü mōkkhā  // PrāPi.2.105cd [dōdhaka]

śālinī chandaḥ
kaṇṇō duṇṇō hāra ēkkō visajjē, sallā kaṇṇā gandha kaṇṇā suṇijjē  // PrāPi.2.106ab
bīsā rēhā pāa pāē gaṇijjē, sapyārāē sāliṇī sā muṇijjē  // PrāPi.2.106cd

jahām̐
raṁḍā caṁḍā dikkhidā dhammadārā, majjaṁ maṁsa pijjaē khajjaē a  // PrāPi.2.107ab
bhikkhā bhōjjaṁ cammakhaṁḍaṁ ca sajjā, kōlō dhammō kassa ṇō bhādi rammō  // PrāPi.2.107cd

damanaka chandaḥ
diavarajua lahu jualaṁ, paa paa paalia vala // PrāPi.2.108ab
caü paa caü vasu kalaaṁ, damaṇaa phaṇi bhaṇa laliaṁ  // PrāPi.2.108cd

jahā
pariṇaasasaharavaaṇaṁ vimalakamaladalaṇaaṇaṁ  // PrāPi.2.109ab
vihiaasurakuladalaṇaṁ, paṇamaha sirimahumahaṇaṁ  // PrāPi.2.109cd [damanaka]

sēnikā chandaḥ
tāla ṇandaē samuddatūraā, jōhalēṇa chanda pūraā  // PrāPi.2.110ab
gārahāī akkharā jāṇiā, ṇāarāa jampa ēa sēṇiā  // PrāPi.2.110cd

jahā
jhatti pattipāa bhūmi kampiā, ṭapyu di khēha sūra jhampiā  // PrāPi.2.111ab
gōḍarāa jiṇi māṇa mōliā, kāmarūarāavandi chōḍiā [sēnikā // PrāPi.2.111cd

mālatī chandaḥ
kuntīputtā, pañcā diṇṇā jāṇīā, antē kantā ēkkā hārā māṇīā  // PrāPi.2.112ab
pāā pāā mattā diṭṭhā bāīsā, mālattī chandā jampantā ṇāēsā  // PrāPi.2.112cd

jahā
ṭhāmā ṭhāmā hatthī jūhā dēkkhīā, ṇīlā mēhā mērū siṅgā pakkhīā  // PrāPi.2.113ab
vīrāhatthā aggē khaggā rājantā, ṇīlā mēhā majjhē vijjū ṇaccantā  // PrāPi.2.113cd [mālatī]

indravajrā chandaḥ
dijjē taārā jualā paēsuṁ, antē ṇarēndō guru jugga sēsaṁ  // PrāPi.2.114ab
jampē pharṇidā dhua indavajjā, mattā dahā aṭṭha samā susajjā  // PrāPi.2.114cd

jahā
mantaṁ ṇa tantaṁ ṇahu kimpi jāṇē, jhāṇaṁ ca ṇō kimpi guruppasāō  // PrāPi.2.115ab
majjaṁ piāmō mahilaṁ ramāmō, mōkkhaṁ vajāmō kulamaggalaggā indravajrā] // PrāPi.2.115cd

upēndravajā chandaḥ
ṇarēnda ēkkā taaṇā susajjā, paōharā kaṇṇa gaṇā muṇijjā  // PrāPi.2.116ab
uvindavajjā phaṇirāadiṭṭhā, padati chēā suhavaṇṇasiṭṭhā  // PrāPi.2.116cd

jahā
sudhammacittā guṇamanta puttā, sukammarattā viṇaā kalattā  // PrāPi.2.117ab
visuddhadēhā dhaṇamanta ṇēhā kuṇanti kē babbara sagga hā  // PrāPi.2.117cd [upēndravajrā]

upajāti chandaḥ
inda uvindā ēkka karijjasu, caüaggala daha ṇāma muṇijjasu  // PrāPi.2.118ab
samajāihi samaakkhara dijjasu, piṅgala bhaṇa uvajāihi kijjasu  // PrāPi.2.118cd [aḍillā]

caü akkharakē patthara kijjasu, inda uvindā guru lahu bujjhasu  // PrāPi.2.119ab
majjhahĩ caüdaha hō uvajāi, piṅgala jampaï kitti vōlāi  // PrāPi.2.119cd [aḍillā+pajjhaṭikā]

jahā
bālō kumārō sa chamuṁḍadhārī, upyāahīṇā haüm̐ ēkka ṇārī  // PrāPi.2.120ab
ahaṇṇisaṁ khāhi visaṁ bhikhārī, gaī bhavittī kila kā hamārī  // PrāPi.2.120cd [upajāti]

kittī vāṇī mālā sālā, haṁsī māā jāā bālā  // PrāPi.2.121ab
addā bhaddā pammā rāmā, riddhī buddhī tāsū ṇāmā [ // PrāPi.2.121cd [vidyunmālā]

dvādaśākṣara prastāra
cārī kaṇṇā pāē diṇṇā savvāsārā, pāāantē dijjē kantā cārī hārā  // PrāPi.2.122ab
chaṇṇāvēā mattā gaṇṇā cārī pāā, vijjāhārā jampē sārā ṇāārāā  // PrāPi.2.122cd

jahā
jāsū kaṁṭhā vīsā dīsā sīsā gaṅgā, ṇāārāā kijjē hārā gōrī aṅgā  // PrāPi.2.123ab
gattē cammā mārū kāmā lijjē kittī, sōī dēō sukkhaṁ dēō tumhā bhattī  // PrāPi.2.123cd [vidyādhara]

bhujaṅgaprayāta chandaḥ
dhaō cāmarō rūaō sēsa sārō, ṭhaē kaṁṭhaē muddhaē jattha hārō  // PrāPi.2.124ab
caücchanda kijjē tahā suddhadēhaṁ, bhuaṅgāpaā paē bīsa rēhaṁ  // PrāPi.2.124cd

ahiṅgaṇa cāri pasiddhā sōlahacaraṇēṇa piṅgalō bhaṇaï  // PrāPi.2.125ab
tīṇi saā bīsaggala mattāsaṅkhā samaggāi  // PrāPi.2.125cd [gāhā]

jahā
mahā matta māaṅga pāē ṭhavīā, tahā tikkha bāṇā kaḍakkhē dharīā  // PrāPi.2.126ab
bhuā pāsa bhōhā dhaṇūhā samāṇā, ahō ṇāarī kāmarāassa sēṇā  // PrāPi.2.126cd [bhujaṅgaprayāta]

lakṣmīdhara chandaḥ
hāra gandhā tahā kaṇṇa gandhā uṇō, kaṇṇa saddā tahā tō guruā gaṇō  // PrāPi.2.127ab
cāri jōhā gaṇā ṇāarāā bhaṇō, ēhu rūēṇa lacchīharō sō muṇō  // PrāPi.2.127cd

jahā
bhañjiā mālavā gañjiā kaṇṇalā, jiṇṇiā gujjarā luṁṭhiā kuñjarā  // PrāPi.2.128ab
vaṅgalā bhaṅgalā āḍḍiā māḍḍiā, macchaā kampiā kittiā thappiā  // PrāPi.2.128cd [lakṣmīdhara]

tōṭaka chandaḥ
sagaṇā dhua cāri palanti jahī, bhaṇa sōlaha matta virāma kahī  // PrāPi.2.129ab
taha piṅgaliaṁ bhaṇiaṁ uciaṁ, iha tōṭaa chanda varaṁ raaṁ  // PrāPi.2.129cd

jahā
cala gujjara kuñjara tajji mahī, tua babbara jīvaṇa ajju ṇahī  // PrāPi.2.130ab
jaï kuppia kaṇṇa ṇarēndavarā, raṇa kō hari kō hara vajjaharā  // PrāPi.2.130cd

sāraṅgarūpaka chandaḥ
jā cāri takkāra sambhēa ukkiṭṭha, sāraṅgarūakka sō piṅgalē diṭṭha  // PrāPi.2.131ab
jā tīa vīsāma sañjutta pāēhi ṇā jāṇiē kanti aṇṇāṇṇabhāēhi  // PrāPi.2.131cd

jahā
rē gōḍa thakkantu tē hathijūhāi, pallaṭṭi jujjhantu pāikkavūhāi  // PrāPi.2.132ab
kāsīsa rāā sarāsāraaggēṇa kī hatthi kī patti kī vīravaggēṇa  // PrāPi.2.132cd [sāraṅgarūpaka]

maüktikadāma chandaḥ
paōhara cāri pasiddhaha tāma, ti tēraha mattaha mōttiadāma  // PrāPi.2.133ab
ṇa puvvahi hāru ṇa dijjaï anta, bihū saa aggala chappaṇa matta  // PrāPi.2.133cd

jahā
kaā bhaü duvvari tējji garāsa, khaṇē khaṇa jāṇia accha ṇisāsa  // PrāPi.2.134ab
kuhūrava tāra duranta vasanta, ki ṇiddaa kāma ki ṇihaa kanta  // PrāPi.2.134cd [maüktikadāma]

mōdaka chandaḥ
tōṭaa chanda virīa ṭhavijjasu, mōdaa chandaa ṇāma karijjasu  // PrāPi.2.135ab
cāri gaṇā bhagaṇā supasiddhaü, piṅgala jampaï kittihi luddhaü  // PrāPi.2.135cd

jahā
gajjaü mēha ki ambara sāvara, phullaü ṇīva ki bullara bhammara  // PrāPi.2.136ab
ēkkaü jīa parāhiṇa ammaha, kī laü pāusa kīlaü vammaha [mōdaka // PrāPi.2.136cd

taralanayanī :
ṇagaṇa gaṇa kaï caügaṇa, sukaï kamalamuhi phaṇi bhaṇa  // PrāPi.2.137ab
taralaṇaaṇi sava karu lahu, sava guru javaü ṇivari kahu  // PrāPi.2.137cd

jahā
kamalavaaṇa tiṇaaṇa hara, girivarasaaṇa tisuladhara  // PrāPi.2.138ab
sasaharatilaa galagarala, vitaraü mahu abhimata vara  // PrāPi.2.138cd [taralanayanī]

sundarī chandaḥ
ṇagaṇa cāmara gandhajuā ṭhavē, camara sallajuā jaï sambhavē  // PrāPi.2.139ab
ragaṇa ēkka paantahi lakkhiā, sumuhi sundari piṅgaladakkhiā  // PrāPi.2.139cd

jahā
vahaï dakkhiṇa mārua sīalā ravaï pañcama kōmala kōilā  // PrāPi.2.140ab
mahuarā mahupāṇa bahūsarā, bhamaï sundari māhava sambhavā  // PrāPi.2.140cd [sundarī]

trayōdaśākṣara prastāra
kaṇṇā duṇṇā cāmara sallā jualā jaṁ bīhā dīhā gandhaajuggā paalā taṁ  // PrāPi.2.141ab
antē kantā cāmara hārā suhakāā bāīsā mattā guṇajuttā bhaṇu māā  // PrāPi.2.141cd

jahā
ē atthīrā dēvakhu sarīrā gharu jāā, bittā puttā sōara mittā savu māā  // PrāPi.2.142ab
kāhē lāgī babbara vēlāvasi mujjhē, ēkkā kittī kijjaï juttī jaï sujjhē  // PrāPi.2.142cd [māyā]

tāraka chandaḥ
ṭhaï āi lahū jua pāa karījē, guru sallajuā bhagaṇā jua dījē  // PrāPi.2.143ab
paa antaha pāi guru jua kijjē, sahi tāraa chandaha ṇāma bhaṇijjē  // PrāPi.2.143cd

jahā
ṇava mañjari lijjia cūaha gāchē, pariphullia kēsu ṇaā vaṇa āchē  // PrāPi.2.144ab
jaḍa ēsthi digantara jāihi kantā, kia vammaha ṇatthi ki ṇatthi vasantā  // PrāPi.2.144cd [tāraka]

kanda chandaḥ
dhaā tūra hārō puṇō tūra hārēṇa, guru sadda kijjē a ēkkā taārēṇa  // PrāPi.2.145ab
kaīsā kalā kandu jampijja ṇāēṇa asō hōi cō aggalā savva pāēṇa  // PrāPi.2.145cd

jahā
ṇa rē kaṁsa jāṇēhi hō ēkka bālā i, haūm̐ dēvaīputta tō vaṁsakālāi  // PrāPi.2.147ab
tahā gēṇhu kaṁsō jaṇāṇandakandēṇa, jahā hatti diṭṭhō ṇiāṇārivindēṇa  // PrāPi.2.147cd [kanda]

paṅkāvalī chandaḥ
cāmara paḍhamahi pāpa gaṇō dhua, salla caraṇa gaṇa ṭhāvahi taṁ jua  // PrāPi.2.148ab
sōlaha kalaa paē paa jāṇia, piṅgala pabhaṇaï paṅkaavālia  // PrāPi.2.148cd

jahā
jō jaṇa jaṇamaü sō guṇamantaü, jē kara para uaāra hasantaü  // PrāPi.2.149ab
jē puṇa para uaāra virujjhaü, tāsu jaṇaṇi ki ṇa thakkaḍa vañjhaü  // PrāPi.2.149cd [paṅkāvalī]

caturdaśākṣarakhastāra
kaṇṇō païjja paḍhamē jagaṇō a bīē, antē turaṅga saaṇō yaa tattha pāē  // PrāPi.2.150ab
uttā vasantatilaā phaṇiṇā kiṭṭhā, chēā paḍhanti sarasā sukaïndadiṭṭhā  // PrāPi.2.150cd

jahā
jē tīa tikkhacalacakkhutihāadivā, tē kāma canda mahu pañcama māraṇijjā  // PrāPi.2.151ab
jēsaṁ uṇō ṇivaḍiā saalā vi diṭṭhī, ciṭunti tē tilajalañjalidāṇajōggā  // PrāPi.2.151cd

cakrapada chandaḥ
sambhaṇia caraṇa gaṇa palia muhō, saṁṭhavia puṇavi diavarajualō  // PrāPi.2.152ab
jaṁ karaalagaṇa paa paa muṇiō, cakkapaa pabhaṇa phaṇivaï bhaṇiō  // PrāPi.2.152cd

jahā
khañjaṇajuala ṇaaṇavara upamā, cārukaṇaalaï bhuajua susamā  // PrāPi.2.153ab
phulakamalamuhi gaavaragamaṇī, kassa sukiaphala vihi gaḍhu taruṇī  // PrāPi.2.153cd [cakrapada]

pañcadaśākṣaraprastāra
kara pañca pasiddha viladdhavaraṁ raaṇaṁ, pabhaṇanti maṇōhara chandavaraṁ raaṇaṁ  // PrāPi.2.154ab
guru pañca dahā lahu ērisiaṁ raïaṁ, bhamarāvali chanda pasiddha kiaṁ ṭhaviaṁ  // PrāPi.2.154cd

jahā
tua dēva durittagaṇāharaṇā caraṇā, jaï pāvaü candakalābharaṇā saraṇā  // PrāPi.2.155ab
paripūjaü tējjia lōbha maṇā bhavaṇā suha dē maha sōkaviṇāsamaṇā samaṇā  // PrāPi.2.155cd [bhamarāvalī]

sāraṅgikā chandaḥ
kaṇṇā diṇṇā sattā antē ēkā hārā māṇīā // PrāPi.2.156ab
paṇṇārāhā hārā sāraṅgikkā chandā jāṇīā  // PrāPi.2.156cd
tīsā mattā pāē pattā bhōīrāā jampantā // PrāPi.2.156ef
chandā kijjē kittī lijjē sūṇī matthā kampantā  // PrāPi.2.156gh

jahā
mattā jōhā vaḍḍē kōhā appāappī gavvīā rōsārattā savvā gattā sā bhallā uṭṭhīā  // PrāPi.2.157ab
hatthījūhā sajjā huā pāē bhūmī kampantā lēhī dēhī chōḍō āḍḍō savvā sūrā jampantā  // PrāPi.2.157cd

cāmara chandaḥ
cāmarassa bīsa matta tīṇī matta aggalā, aṭṭa hāra satta sāra ṭhāi ṭhāi ṇimmalā  // PrāPi.2.158ab
āi anta hāra sāra kāmiṇī muṇijjaē, akkharā dahāi pañca piṅgalē bhaṇijjaē  // PrāPi.2.158cd

jahā
jhatti jōha sajja hōha gajja vajja taṁ khaṇā, rōsa ratta savva gatta hakka dijja bhīsaṇā  // PrāPi.2.159ab
dhāi āi khagga pāi dāṇavā calantaā, vīrapāa ṇāarāa kampa bhūtalantaā  // PrāPi.2.159cd

