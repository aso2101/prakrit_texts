
[p. 3]
[vajjālaggaṁ]

savvannuvayaṇapaṅkayaṇivāsiṇiṁ paṇamiūṇa suyadēviṁ ।
dhammāitivaggajuyaṁ suyaṇāṇa suhāsiyaṁ vōcchaṁ ॥ 1 ॥ // VajLag.1

amayaṁ pāiyakavvaṁ paḍhiuṁ sōuṁ ca jē na jāṇanti ।
kāmassa tattavatiṁ kuṇanti tē kaha na lajjanti ॥ 2 ॥ // VajLag.2

vivihakaïviraïyāṇaṁ gāhāṇaṁ varakulāṇi ghēttūṇa ।
raïyaṁ vajjālaggaṁ vihiṇā jayavallahaṁ nāma ॥ 3 ॥ // VajLag.3


[p. 4]
ēkkatthē patthāvē jattha paḍhijjanti paüragāhāō ।
taṁ khalu vajjālaggaṁ vajja tti ya paddhaī bhaṇiyā ॥ 4 ॥ // VajLag.4

ēyaṁ vajjālaggaṁ savvaṁ jō paḍhaï avasarammi sayā ।
pāiyakavvakaī sō hōhii taha kittimantō ya ॥ 5 ॥ // VajLag.5



---------------------------------------------------------------------
[sōyāravajjāśrōtr̥paddhatiḥ]

dukkhaṁ kīraï kavvaṁ kavbammi kaē paüñjaṇā dukkhaṁ ।
santē paüñjamāṇē sōyārā dullahā hunti ॥ 1 ॥ // VajLag.6

sakkayamasakkayaṁ pi hu atthō sōyārasaṅgamavasēṇa ।
appuvvarasavisēsaṁ jaṇēi jaṁ taṁ mahacchariyaṁ ॥ 2 ॥ // VajLag.7

muttāhalaṁ va kavvaṁ sahāvavimalaṁ suvaṇṇasaṅghaḍiyaṁ ।
sōyārakaṇṇakuhararammi payaḍiyaṁ pāyaḍaṁ hōi ॥ 3 ॥ // VajLag.8



---------------------------------------------------------------------

[p. 5]
[gāhāvajjāgāthāpaddhatiḥ]

addhakkharabhaṇiyāiṁ nūṇaṁ savilāsamuddhahasiyāiṁ ।
addhacchipēcchiyāiṁ gāhāhi viṇā na najjanti ॥ 1 ॥ // VajLag.9

sālaṅkarāhi salakkhaṇāhi annannarāyarasiyāhiṁ ।
gāhāhi paṇaïṇīhi ya khijjaï cittaṁ aïntīhiṁ ॥ 2 ॥ // VajLag.10


[p. 6]
ēyaṁ ciya navari phuḍaṁ hiyayaṁ gāhāṇa mahiliyāṇaṁ ca ।
aṇarasiēhi na labbhaï daviṇaṁ va vihīṇapuṇṇēhiṁ ॥ 3 ॥ // VajLag.11

sacchandiyā sarūvā sālaṅkārā ya sarasa--ullāvā ।
varakāmiṇi vva gāhā gāhijjantī rasaṁ dēi ॥ 4 ॥ // VajLag.12

gāhāṇa rasā mahilāṇa vibbhamā kaïjaṇāṇa ullāvā ।
kassaṁ na haranti hiyayaṁ bālāṇa ya mammaṇullāvā ॥ 5 ॥ // VajLag.13


[p. 7]
savvō gāhāu jaṇō vīsatthō bhaṇaï savvagōṭhṭhīsu ।
paramatthō jō tāṇaṁ sō nāō mahachaïllēhiṁ ॥ 6 ॥ // VajLag.14

gāhā ruaï varāī sikkijjantī gavāralōēhiṁ ।
kīraï luñcapaluñcā jaha gāī mandadōhēhiṁ ॥ 7 ॥ // VajLag.15

gāhē bhajjihisi tumaṁ ahavā lahuyattaṇaṁ vi pāvihisi ।
gāmāradantadiḍhakaḍhiṇapīḍiyā ucchulaṭṭhi vva ॥ 8 ॥ // VajLag.16

gāhāṇaṁ gīyāṇaṁ tantīsaddāṇa pōḍhamahilāṇaṁ ।
tāṇaṁ ciya sō daṇḍō jē tāṇa rasaṁ na yāṇanti ॥ 9 ॥ // VajLag.17


[p. 8]
chandaṁ ayāṇa māṇēhi jā kiyā sā na hōi ramaṇijjā ।
kiṁ gāhā aha sēvā ahavā gāhā vi sēvā vi ॥ 10 ॥ // VajLag.18



---------------------------------------------------------------------
[kavvavajjākāvyapaddhatiḥ]

cintāmandaramanthāṇamanthiē vittharammi atthāhē ।
uppajjanti kaīhiyayasāyarē kavvarayaṇāiṁ ॥ 1 ॥ // VajLag.19

rayaṇujjalapayasōhaṁ taṁ kavvaṁ jaṁ tavēi paḍivakkhaṁ ।
purisāyantavilāsiṇirasaṇādāmaṁ miva rasantaṁ ॥ 2 ॥ // VajLag.20


[p. 9]
pāiyakavvammi rasō jō jāyaï taha ya chēyamaṇiēhiṁ ।
uyayasya ya vāsiyasīyalassa tittiṁ na vaccāmō ॥ 3 ॥ // VajLag.21

kaha kaha vi raēi payaṁ maggaṁ pulaēi chēyamāruhaï ।
cōrō vva kaī atthaṁ ghēttūṇaṁ kaha vi nivvahaï ॥ 4 ॥ // VajLag.22

saddāvasaddabhīrū paē paē kiṁ pi kiṁ pi cintantō ।
dukkhōhi kaha vi pāvaï cōrō atthaṁ kaī kavvaṁ ॥ 5 ॥ // VajLag.23

saddapalōṭṭaṁ dōsēhi vajjiyaṁ sulaliyaṁ phuḍaṁ mahuraṁ
puṇṇēhi kaha vi pāvaï chandē kavvaṁ kalattaṁ ca ॥ 6 ॥ // VajLag.24


[p. 10]
aṇavarayabahalarōmañcakañcuyaṁ jaṇiyajaṇamaṇāṇandaṁ ।
jaṁ na dhuṇāvaï sīsaṁ kavvaṁ pēmmaṁ ca kiṁ tēṇa ॥ 7 ॥ // VajLag.25

sō sōhaï dūsantō kaïyaṇaraïyāi vivihakavvāiṁ ।
jō bhañjiūṇa avayaṁ1 annapayaṁ sundaraṁ dēi ॥ 8 ॥ // VajLag.26

atthakkō rasarahiō dēsavihīṇō'ṇuṇāsiō turiō ।
muhavañcaṇō virāō ēē dōsā paḍhantassa ॥ 9 ॥ // VajLag.27

dēsiyasaddapalōdr̥ṁ mahurakkharachandasaṇṭhiyaṁ laliyaṁ ।
phuḍaviyaḍapāyaḍatthaṁ pāiyakavvaṁ paḍhēyavvaṁ ॥ 10 ॥ // VajLag.28


[p. 11]
laliē mahurakkharaē juvaījaṇavallahē sasiṅgārē ।
santē pāiyakavvē kō sakkaï sakkayaṁ paḍhiuṁ ॥ 11 ॥ // VajLag.29

abuhā buhāṇa majjhē paḍhanti jē chandalakkhaṇavihūṇā ।
tē bhamuhākhaggaṇivāḍiyaṁ pi sīsaṁ na lakkhanti ॥ 12 ॥ // VajLag.30

pāiyakavvassa namō pāiyakavvaṁ ca nimmiyaṁ jēṇa ।
tāhaṁ ciya paṇamāmō paḍhiūṇa ya jē vi thāṇanti ॥13 ॥ // VajLag.31



---------------------------------------------------------------------
[sajjaṇavajjāsajjanapaddhatiḥ]

mahaṇammi sasī mahaṇammi suratarū mahaṇasambhavā lacchī ।
suyaṇō uṇa kahasu mahaṁ na yāṇimō kattha sambhūō ॥ 1 ॥ // VajLag.32


[p. 12]
suyaṇō suddhasahāvō maïlijjantō vi dujjaṇajaṇēṇa ।
chārēṇa dappaṇō viya ahiyayaraṁ nimmalō hōi ॥ 2 ॥ // VajLag.33

suyaṇō na kuppaï cciya aha kuppaï maṅgulaṁ na cintēi ।
aha cintēi na jampaï aha jampaï lajjirō hōi ॥ 3 ॥ // VajLag.34

daḍharōsakalusiyassa vi suyaṇassa suhāu vippiyaṁ kattō ।
rāhumuhammi vi sasiṇō kiraṇā amayaṁ ciya muyanti ॥ 4 ॥ // VajLag.35

diṭṭhā haranti dukkhaṁ jampantā dēnti sayalasōkkhāiṁ ।
ēyaṁ vihiṇā sukayaṁ suyaṇā jaṁ nimmiyā bhuvaṇē ॥ 5 ॥ // VajLag.36


[p. 13]
na hasanti paraṁ na thuvanti appayaṁ piyasayāi jampanti ।
ēsō suyaṇasahāvō namō namō tāṇa purisāṇaṁ ॥ 6 ॥ // VajLag.37

akaē vi kaē vi piē piyaṁ kuṇantā jayammi dīsanti ।
kayavippiē vi hu piyaṁ kuṇanti tē dullahā suyaṇā ॥ 7 ॥ // VajLag.38

savvassa ēha payaī piyammi uppāiē piyaṁ kāuṁ ।
suyaṇassa ēha payaī akaē vi piē piyaṁ kāuṁ ॥ 8 ॥ // VajLag.39

pharusaṁ na bhaṇasi bhaṇiō vi hasasi hasiūṇa jampasi piyāiṁ ।
sajjaṇa tujjha sahāvō na yāṇimō kassa sāricchō ॥ 9 ॥ // VajLag.40


[p. 14]
nēcchasi parāvayāraṁ parōvayāraṁ ca niccamāvahasi ।
avarāhēhi1 na kuppasi suyaṇa namō tuha sahāvassa ॥ 10 ॥ // VajLag.41

dōhiṁ ciya pajjattaṁ bahuēhi vi kiṁ guṇōhi suyaṇassa ।
vijjupphuriyaṁ2 rōsō mittī pāhāṇarēha vva ॥ 11 ॥ // VajLag.42

rē rē kalikālamahāgaïnda galagajjiyassa kō kālō ।
ajja vi supurisakēsarikisōracalaṇaṅkiyā puhavī ॥ 12 ॥ // VajLag.43

dīṇaṁ abbhuddhariuṁ pattē saraṇāgaē piyaṁ kāuṁ ।
avaraddhēsu vi khamiuṁ suyaṇō cciya navari jāṇēi ॥ 13 ॥ // VajLag.44


[p. 15]
vē purisā dharaï dharā ahavā dōhiṁ pi dhāriyā dharaṇī ।
uvayārē jassa maī uvayariyaṁ jō na pamhusaï ॥ 14 ॥ // VajLag.45

paḍivajjanti na suyaṇā aha paḍivajjanti kaha vi dukkhēhiṁ ।
patthararēha vva samā maraṇō vi na annahā hōi ॥ 15 ॥ // VajLag.46

sēlā calanti palaē majjāyaṁ sāyarā vi mēllanti ।
suyaṇā tahiṁ pi kālē paḍivannaṁ nēya siḍhilanti ॥ 16 ॥ // VajLag.47

candaṇataru vva suyaṇā phalarahiyā jaï vi nimmiyā vihiṇā ।
taha vi kuṇanti paratthaṁ niyayasarīrēṇa lōyassa ॥ 17 ॥ // VajLag.48



---------------------------------------------------------------------

[p. 16]
[dujjaṇavajjādurjanapaddhatiḥ]

hayadujjaṇassa vayaṇaṁ nirantaraṁ bahalakajjalacchāyaṁ ।
saṅkuddhaṁ bhiuḍijuyaṁ kayā vi na hu nimmalaṁ diṭṭhaṁ ॥ 1 ॥ // VajLag.49

thaddhō vaṅkaggīvō avañciō visamadiṭṭhiduppēcchō ।
ahiṇavariddhi vva khalō sūlādinnu1 vva paḍihāi ॥ 2 ॥ // VajLag.50

nahamāsabhēyajaṇaṇō dummuhaō atthikhaṇḍaṇasamatthō ।
taha vi hu majjhāvaliō namaha khalō naharaṇasaricchō ॥ 3 ॥ // VajLag.51


[p. 17]
akulīṇō dōmuhaō tā mahurō bhōyaṇaṁ muhē jāva ।
muraü vva khalō jiṇṇāmmi bhōyaṇē virasamārasaï ॥ 4 ॥ // VajLag.52

niddhammō guṇarahiō ṭhāṇavimukkō ya lōhasambhūō ।
vindhaï jaṇassa hiyayaṁ pisuṇō bāṇu vva laggantō ॥ 5 ॥ // VajLag.53

jammē vi jaṁ na hūyaṁ na hu hōsaï jaṁ ca jammala kkhē vi ।
taṁ jampanti taha cciya pisuṇā jaha hōi sāricchaṁ ॥ 6 ॥ // VajLag.54


[p. 18]
guṇiṇō guṇēhi vihavēhi vihaviṇō hōntu gavviyā nāma ।
dōsēhi navari gavvō khalāṇa maggō cciya aüvvō ॥ 7 ॥ // VajLag.55

santaṁ na dēnti vārēnti dēntayaṁ dinnayaṁ pi hāranti ।
aṇimittavaïriyāṇaṁ khalāṇa maggō cciya aüvvō ॥ 8 ॥ // VajLag.56

paravivaraladdhalakkhē cittalaē bhīsaṇē jamalajīhē ।
vaṅkaparisakkirē gōṇasē vva pisuṇē suhaṁ kattō ॥ 9 ॥ // VajLag.57

asamatthamantatantāṇa kulavimukkāṇa mōyahīṇāṇaṁ ।
diṭṭhāṇa kō na bīhaï vintarasappāṇa va khalāṇaṁ ॥ 10 ॥ // VajLag.58


[p. 19]
ēyaṁ ciya bahulāhō jīvijjaï jaṁ khalāṇa majjhammi ।
lāhō jaṁ na ḍasijjaï bhuyaṅgaparivēḍhiē calaṇē ॥ 11 ॥ // VajLag.59

na sahaï abbhatthaṇiyaṁ asaï gayāṇaṁ pi piṭṭhimaṁsāiṁ ।
daṭṭhūṇa bhāsuramuhaṁ khalasīhaṁ kō na bīhēi ॥ 12 ॥ // VajLag.60

mā vaccaï vīsambhaṁ pamuhē bahukūḍakavaḍabhariyāṇaṁ ।
nivvattiya kajjaparaṁmuhāṇa suṇayāṇa va khalāṇaṁ ॥ 13 ॥ // VajLag.61


[p. 20]
jēhiṁ ciya ubbhaviyā jāṇa pasāēṇa niggayapayāvā ।
samarā ḍahanti viñjhaṁ khalāṇa maggō cciya aüvvō ॥ 14 ॥ // VajLag.62

sarasā vi dumā dāvāṇalēṇa ḍajjhanti sukkhasaṁvaliyā ।
dujjaṇasaṅgē pattē suyaṇō vi suhaṁ na pāvēi ॥ 15 ॥ // VajLag.63

khalasajjaṇāṇa dōsā guṇā ya kō vaṇṇiuṁ taraï lōē ।
jaï navari nāyarāō dōhiṁ jīhāsahassēhiṁ ॥ 16 ॥ // VajLag.64



---------------------------------------------------------------------
[mittavajjāmitrapaddhatiḥ]

ēkkaṁ ciya salahijjaï diṇēsadiyahāṇa navari nivvahaṇaṁ ।
ājamma ēkkamēkkēhi jēhi virahō cciya na diṭṭhō ॥ 1 ॥ // VajLag.65


[p. 21]
paḍivannaṁ diṇayaravāsarāṇa dōṇhaṁ akhaṇḍiyaṁ suhaï ।
sūrō na diṇēṇa viṇā diṇō vi na hu suravirahammi ॥ 2 ॥ // VajLag.66

mittaṁ payatōyasamaṁ sāricchaṁ jaṁ na hōi kiṁ tēṇa ।
ahiyāēi milantaṁ āvaï āvaṭṭaē paḍhamaṁ ॥ 3 ॥ // VajLag.67

taṁ mittaṁ kāyavvaṁ jaṁ kira vasaṇammi dēsakālammi ।
ālihiyamittibāullayaṁ va na paraṁmuhaṁ ṭhāi ॥ 4 ॥ // VajLag.68

taṁ mittaṁ kāyavvaṁ jaṁ mittaṁ kālakambalīsarisaṁ ।
uyaēṇa dhōyamāṇaṁ sahāvaraṅgaṁ na mēllēi ॥ 5 ॥ // VajLag.69


[p. 22]
saguṇāṇa nigguṇāṇa ya garuyā pālanti jaṁ ji paḍivannaṁ ।
pēcchaha vasahēṇa samaṁ harēṇa vōlāviō appā ॥ 6 ॥ // VajLag.70

chijjaü sīsaṁ aha hōu bandhaṇaṁ cayaü savvahā lacchī ।
paḍivannapālaṇē supurisāṇa jaṁ hōi taṁ hōu ॥ 7 ॥ // VajLag.71

diḍhalōhasaṅkalāṇaṁ annāṇa vi vivihapāsabandhāṇaṁ ।
tāṇaṁ ciya ahiyayaraṁ vāyābandhaṁ kulīṇassa ॥ 8 ॥ // VajLag.72



---------------------------------------------------------------------
[nēhavajjāsnēhapaddhatiḥ]

candō dhavalijjaï puṇṇimāi aha puṇṇimā vi candēṇa ।
samasuhadukkhāi maṇē puṇṇēṇa viṇā na labbhanti ॥ 1 ॥ // VajLag.73


[p. 23]
ēkkāi navari nēhō payāsiō tihuyaṇammi jōṇhāē ।
jā jhijjaï jhīṇē sasaharammi vaḍḍhēi vaḍḍhantē ॥ 2 ॥ // VajLag.74

jhijjaï jhīṇammi sayā vaḍḍhaï vaḍḍhantayammi savisēsaṁ ।
sāyarasasīṇa chajjaï jayammi paḍivannaṇivvahaṇaṁ ॥ 3 ॥ // VajLag.75

paḍivannaṁ jēṇa samaṁ puvvaṇiōēṇa hōi jīvassa ।
dūraṭiṭhaō na dūrē jaha candō kumuyasaṇḍāṇaṁ ॥ 4 ॥ // VajLag.76

dūraṭiṭhayā na dūrē sajjaṇacittāṇa puvvamiliyāṇaṁ ।
gayaṇaṭriṭhaō vi candō āsāsaï kumuyasaṇḍāiṁ ॥ 5 ॥ // VajLag.77

diṭṭhē vi hu hōi suhaṁ jaï vi na pāvanti aṅgasaṅgāiṁ ।
dūraṭṭhiō vi candō suṇivvuiṁ kuṇaï kumuyāṇaṁ ॥ 6 ॥ // VajLag.78


[p. 24]
ēmēva kaha vi kassa vi kēṇa vi diṭṭhēṇa hōi pariōsō ।
kamalāyarāṇa raïṇā kiṁ kajjaṁ jēṇa viyasanti ॥ 7 ॥ // VajLag.79

kattō uggamaï raī kattō viyasanti paṅkayavaṇāiṁ ।
suyaṇāṇa jaē nēhō na calaï dūraṭṭhiyāṇaṁ pi ॥ 8 ॥ // VajLag.80



---------------------------------------------------------------------
[nīivajjānītipaddhatiḥ]

jaṁ jassa mammamēyaṁ cālijjantaṁ ca dūmaē hiyayaṁ ।
taṁ tassa kaṇṇakaḍuyaṁ kulēsu jāyā na japāta ॥ 1 ॥ // VajLag.81

santēha asantēhi ya parassa kiṁ jampiēhi dōsēhiṁ ॥
atthō jasō na labbhaï sō vi amittō kaō hōi ॥ 2 ॥ // VajLag.82


[p. 25]
appahiyaṁ kāyavvaṁ jaï sakkaï parahiyaṁ ca kāyavvaṁ ।
appahiyaparahiyāṇaṁ appahiyaṁ cēva kāyavvaṁ ॥ 3 ॥ // VajLag.83

purisē saccasamiddhē aliyapamukkē sahāvasantuṭṭhē ।
tavadhammaṇiyamamaïē visamā vi dasā samā hōi ॥ 4 ॥ // VajLag.84

sīlaṁ varaṁ kulāō dāliddaṁ bhavvayaṁ ca rōgāō ।
vijjā rajjāu varaṁ khamā varaṁ suṭṭhu vi tavāō ॥ 5 ॥ // VajLag.85

sīlaṁ varaṁ kulāō kulēṇa kiṁ hōi vigayasīlēṇa ।
kamalāi kaddamē sambhavanti na hu hunti maliṇāiṁ ॥ 6 ॥ // VajLag.86


[p. 26]
jaṁ ji khamēi samatthō ghaṇavantō jaṁ na gavvamuvvahaï ।
jaṁ ca savijjō namirō tisu tēsu alaṅkiyā puhabī ॥ 7 ॥ // VajLag.87

chandaṁ jō aṇuvaṭṭaï mammaṁ rakkhaï guṇē payāsēi ।
sō navari māṇusāṇaṁ dēvāṇa vi vallahō hōi ॥ 8 ॥ // VajLag.88

chaṇavañcaṇēṇa varisō nāsaï divasō kubhōyaṇē bhuttē ।
kukalattēṇa ya jammō nāsaï dhammō ahammēṇa ॥ 9 ॥ // VajLag.89

channaṁ dhammaṁ payaḍaṁ ca pōrisaṁ parakalattavañcaṇayaṁ ।
gañjaṇarahiō jammō rāḍhāittāṇa sampaḍaï ॥ 10 ॥ // VajLag.90



---------------------------------------------------------------------

[p. 27]
[dhīravajjādhīrapaddhatiḥ]

appāṇaṁ amuyantā jē ārambhanti duggamaṁ kajjaṁ ।
paramuhapalōiyāṇaṁ tāṇaṁ kaha hōi jayalacchī ॥ 1 ॥ // VajLag.91

sigdhaṁ āruha kajjaṁ pāraddhaṁ mā kahaṁ pi siḍhilēsu ।
pāraddhasiḍhiliyāiṁ kajjāi puṇō na sijjhanti ॥ 2 ॥ // VajLag.92

acchaü tā iyarajaṇō aṅgē cciya jāi pañca bhūyāiṁ ।
tāhaṁ ciya lajjijjaï pāraddhaṁ pariharantēṇa ॥ 3 ॥ // VajLag.93

jhīṇavihavō vi suyaṇō sēvaï rannaṁ na patthaē annaṁ ।
maraṇē vi aïmahagdhaṁ na vikkiṇaï māṇamāṇikkaṁ ॥ 4 ॥ // VajLag.94

vē maggā bhuvaṇayalē māṇiṇi māṇunnayāṇa purisāṇaṁ ।
ahavā pāvanti siriṁ ahava bhamantā samappanti ॥ 5 ॥ // VajLag.95


[p. 28]
bēṇṇi vi hunti gaīō sāhasavantāṇa dhīrapurisāṇaṁ ।
vēllahalakamalahatthā rāyasirī ahava pavvajjā ॥ 6 ॥ // VajLag.96

ahavā maranti guruvasaṇapēlliyā khaṇḍiūṇa niyajīhaṁ ।
nō gantūṇa khalāṇaṁ cavanti dīṇakkharaṁ dhīrā ॥ 7 ॥ // VajLag.97

aha suppaï piyamāliṅgiūṇa uttuṅgathōrathaṇavaṭṭhē ।
aha narakaraṅkakaṅkālasaṅkulē bhīsaṇamasāṇē ॥ 8 ॥ // VajLag.98

aha bhuñjaï saha piyakāmiṇīhi kaccōlathālasippīhiṁ ।
ahavā vimalakavālē bhikkhaṁ bhamiūṇa pēyavaṇē ॥ 9 ॥ // VajLag.99


[p. 29]
namiūṇa jaṁ viḍhappaï khalacalaṇaṁ tihuyaṇaṁ pi kiṁ tēṇa ।
māṇēṇa jaṁ viḍhappaï taṇaṁ pi taṁ nivvuiṁ kuṇaï ॥ 10 ॥ // VajLag.100

tē dhannā tāṇa namō tē garuyā māṇiṇō thirārambhā ।
jē garuyavasaṇapaḍipēlliyā vi annaṁ na patthanti ॥ 11 ॥ // VajLag.101

tuṅgō cciya hōi maṇō maṇaṁsiṇō antimāsu vi dasāsu ।
atthantassa vi raïṇō kiraṇā uddhaṁ ciya phuranti ॥ 12 ॥ // VajLag.102

tā tuṅgō mērugirī mayaraharō tāva hōi duttārō ।
tā visamā kajjagaī jāva na dhīrā pavajjanti ॥ 13 ॥ // VajLag.103

tā vitthiṇṇaṁ gayaṇaṁ tāva cciya jalaharā aïgahīrā ।
tā garuyā kulasēlā jāva na dhīrēhi tullanti ॥ 14 ॥ // VajLag.104


[p. 30]
mērū tiṇaṁ va saggō gharaṅgaṇaṁ hatthachittaṁ gayaṇayalaṁ ।
vāhaliyā ya samuddā sāhasavantāṇa purisāṇaṁ ॥ 15 ॥ // VajLag.105

saṅghaḍiyaghaḍiyavighaḍiyaghaḍantavighaḍantasaṅghaḍijjantaṁ ।
avahatthiūṇa divvaṁ karēi dhīrō samāraddhaṁ ॥ 16 ॥ // VajLag.106



---------------------------------------------------------------------
[sāhasavajjāsāhasapaddhatiḥ]

sāhasamavalambantō pāvaï hiyaïcchiyaṁ na sandēhō ।
jēṇuttamaṅgamēttēṇa rāhuṇā kavaliō candō ॥ 1 ॥ // VajLag.107

taṁ kiṁ pi sāhasaṁ sāhasēṇa sāhanti sāhasasahāvā ।
jaṁ bhāviūṇa divvō paraṁmuhō dhuṇaï niyasīsaṁ ॥ 2 ॥ // VajLag.108


[p. 31]
tharatharaï dharā khubbhanti sāyarā hōi vimhalō1 daïvō ।
asamavavasāyasāhasasaṁladdhajasāṇa dhīrāṇaṁ ॥ 3 ॥ // VajLag.109

agaṇiyasamavisamāṇaṁ sāhasatuṅgē samāruhantāṇaṁ ।
rakkhaï dhīrāṇa maṇaṁ āsannabhayāulō daïvō ॥ 4 ॥ // VajLag.110

taṁ kiṁ pi kammarayaṇaṁ dhīrā vavasanti sāhasavasēṇaṁ ।
jaṁ bambhahariharāṇa vi laggaï cittē camakkārō ॥ 5 ॥ // VajLag.111

dhīrēṇa samaṁ samasīsiyāi rē divva āruhantassa ।
hōhii kiṁ pi kalaṅkaṁ dhuvvantaṁ jaṁ na phiṭiṭahii ॥ 6 ॥ // VajLag.112

jaha jaha na samappaï vihivasēṇa vihaḍantakajjapariṇāmō ।
taha taha dhīrāṇa maṇē vaḍḍhaï biuṇō samucchāhō ॥ 7 ॥ // VajLag.113


[p. 32]
phalasampattīi samōṇayāi tuṅgāi phalavipattīē ।
hiyayāi supurisāṇaṁ mahātarūṇaṁ va siharāiṁ ॥ 8 ॥ // VajLag.114

hiyaē jāō tatthēva vaḍiḍhaō nēya payaḍiō lōē ।
vavasāyapāyavō supurisāṇa lakkhijjaï phalēhiṁ1 ॥ 9 ॥ // VajLag.115

vavasāyaphalaṁ vihavō vihavassa ya vihalajaṇasamuddharaṇaṁ ।
vihaluddharaṇēṇa jasō jasēṇa bhaṇa kiṁ na pajjattaṁ ॥ 10 ॥ // VajLag.116

āḍhattā sappurisēhi tuṅgavavasāyadinnahiyaēhiṁ ।
kajjārambhā hōhinti nipphalā kaha ciraṁ kālaṁ ॥ 11 ॥ // VajLag.117


[p. 33]
na mahumahaṇassa1 vacchē majjhē kamalāṇa nēya khīraharē ।
vavasāyasāyarē supurisāṇa lacchī phuḍaṁ vasaï ॥ 12 ॥ // VajLag.118

taddiyahārambhaviyāvaḍāṇa mittēkkakajjarasiyāṇaṁ ।
ravirahaturayāṇa va supurisāṇa na hu hiyayavīsāmō ॥ 13 ॥ // VajLag.119



---------------------------------------------------------------------
[divvavajjādaivapaddhatiḥ]

atthō vijjā purisattaṇaṁ ca annāi guṇasahassāiṁ ।
divvāyattē kajjē savvāi narassa vihaḍanti ॥ 1 ॥ // VajLag.120

satthatthē paḍiyassa vi majjhēṇaṁ ēi kiṁ pi taṁ kajjaṁ ।
jaṁ na kahiuṁ na sahiuṁ na cēva pacchāiuṁ taraï ॥ 2 ॥ // VajLag.121


[p. 34]
jaï visaï visamavivaraṁ laṅghaï uyahiṁ karēi vavasāyaṁ ।
taha vi hu phalaṁ na pāvaï purisō divvē parāhuttē ॥ 3 ॥ // VajLag.122

nagghanti guṇā vihaḍanti bandhavā vallahā virajjanti ।
vavasāō na samappaï narassa divvē parāhuttē ॥ 4 ॥ // VajLag.123

jaṁ jaṁ ḍālaṁ lambaï hatthē gahiūṇa vīsamaï jattha ।
sā sā taḍatti tudr̥i narassa divvē parāhuttē ॥ 5 ॥ // VajLag.124

jaṁ nayaṇēhi na dīsaï hiyaēṇa vi jaṁ na cintiyaṁ kaha vi ।
taṁ taṁ sirambhi nivaḍaï narassa divvē parāhuttē ॥ 6 ॥ // VajLag.125



---------------------------------------------------------------------

[p. 35]
[vihivajjāvidhipaddhatiḥ]

khaṇḍijjaï vihiṇā sasaharō vi sūrassa hōi atthamaṇaṁ ।
hā divvapariṇaīē kavalijjaï kō na kālēṇaṁ ॥ 1 ॥ // VajLag.126

kō ēttha sayā suhiō kassa va lacchī virāi pēmmāiṁ ।
kassa va na hōi khalaṇaṁ bhaṇa kō hu na khaṇḍiō vihiṇā ॥ 2 ॥ // VajLag.127

unnaya nīyā nīyā vi unnayā hunti takkhaṇa ccēva ।
vihipariṇāmiyakajjaṁ hariharabamhā na yāṇanti ॥ 3 ॥ // VajLag.128

vihiṇā jaṁ ciya lihiyaṁ nalāḍavaṭṭīi tēṇa daïvēṇa ।
pacchā sō vi pasannō annaha kariuṁ na hu samatthō ॥ 4 ॥ // VajLag.129


[p. 36]
kiṁ karaï kira varāō sāhasavavasāyamāṇagaruō vi ।
purisō bhaggapayāvō vihiṇā vivarīyarūvēṇa ॥ 5 ॥ // VajLag.130

bēṇṇi vi mahaṇārambhē pēcchaha jaṁ puvvakammapariṇāmō ।
uppajjaï haraï visaṁ kaṇhassa ghaṇatthaṇā lacchī ॥ 6 ॥ // VajLag.131

cihivihiyaṁ ciya labbhaï amayaṁ dēvāṇa mahumahē lacchī
rayaṇāyarammi mahiē harassa bhāē visaṁ jāyaṁ ॥ 7 ॥ // VajLag.132



---------------------------------------------------------------------
[dīṇavajjādīnapaddhatiḥ]

parapatthaṇāpavannaṁ mā jaṇaṇi jaṇēsu ērisaṁ puttaṁ ।
uyarē vi mā dharijjasu patthaṇabhaṅgō kaō jēṇa ॥ 1 ॥ // VajLag.133


[p. 37]
tā rūvaṁ tāva guṇā lajjā saccaṁ kulakkamō tāva ।
tāva cciya ahimāṇō dēhi tti nabhaṇṇaē jāva ॥ 2 ॥ // VajLag.134

tiṇatūlā vi hu lahuyaṁ dīṇaṁ daïvēṇa nimmiyaṁ bhuvēṇa ।
vāēṇa kiṁ na nīyaṁ appāṇaṁ patthaṇabhaēṇa ॥ 3 ॥ // VajLag.135

tharatharatharēi hiyayaṁ jīhā ghōlēi kaṇṭhamajjhammi ।
nāsaï muhalāvaṇṇaṁ dēhi tti paraṁ bhaṇantassa ॥ 4 ॥ // VajLag.136

kisiṇijjanti layantā uyahijalaṁ jalaharā payattēṇa ।
dhavalīhunti hu dēntā dēntalayantantaraṁ pēccha ॥ 5 ॥ // VajLag.137



---------------------------------------------------------------------

[p. 38]
[dāriddavajjādāridrayapaddhatiḥ]

dāriddaya tujjha guṇā gōvijjantā vi dhīrapurisēhiṁ ।
pāhuṇaēsu chaṇēsu ya vasaṇēsu ya pāyaḍā hunti ॥ 1 ॥ // VajLag.138

dāriddaya tujjha namō jassa pasāēṇa ērisī riddhī ।
pēcchāmi sayalalōē tē maha1 lōyā na pēcchanti ॥ 2 ॥ // VajLag.139

jē jē guṇiṇō jē jē vi māṇiṇō jē viyaḍḍhasaṁmāṇā ।
dālidda rē viyakkhaṇa tāṇa tumaṁ sāṇurāō si ॥ 3 ॥ // VajLag.140

dīsanti jōyasiddhā añjaṇasiddhā vi kē vi dīsanti ।
dāriddajōyasiddhaṁ maṁ tē lōyā na pēcchanti ॥ 4 ॥ // VajLag.141


[p. 39]
jē bhaggā vihavasamīraṇēṇa vaṅkaṁ ṭhavanti payamaggaṁ ।
tē nūṇaṁ dāliddōsahēṇa jaï pañjalijjanti ॥ 5 ॥ // VajLag.142

kiṁ vā kulēṇa kīraï kiṁ vā viṇaēṇa kiṁ ca rūvēṇa ।
dhaṇarahiyāṇaṁ sundari narāṇa kō āyaraṁ kuṇaï ॥ 6 ॥ // VajLag.143

jāī rūvaṁ vijjā tinni vi gacchantu kandarē vivarē ।
atthō cciya parivaḍḍhaü jēṇa guṇā pāyaḍā hunti ॥ 7 ॥ // VajLag.144

dhammatthakāmarahiyā jē diyahā niddhaṇāṇa vōlīṇā ।
jaï tāi gaṇēi vihī gaṇēu na hu ērisaṁ juttaṁ ॥ 8 ॥ // VajLag.145


[p. 40]
saṅkuyaï saṅkuyantē viyasaï viyasantayambhi sūrammi ।
sisirē rōrakuḍumbaṁ paṅkayalīlaṁ samuvvahaha ॥ 9 ॥ // VajLag.146



---------------------------------------------------------------------
[pahuvajjāprabhupaddhatiḥ]

chajjaï pahussa laliyaṁ piyāi māṇō khamā samatthassa ।
jāṇantassa ya bhaṇiyaṁ mōṇaṁ ca ayāṇamāṇassa ॥ 1 ॥ // VajLag.147

sacchandaṁ bōlijjaï kijjaï jaṁ niyamaṇassa paḍihāi ।
ajasassa na bīhijjaï pahuttaṇaṁ tēṁṇa ramaṇijjaṁ ॥ 2 ॥ // VajLag.148

jammadiṇē thaṇaṇivaḍaṇabhaēṇa dijjanti dhāiucchaṅgē ।
pahuṇō jaṁ nīyarayā mannē taṁ khīramāhappaṁ ॥ 3 ॥ // VajLag.149


[p. 41]
hiṭṭhaṭṭhē jaḍaṇivahaṁ taha ya supattāi uttamaṅgēsu ।
jaha hōi tarū taha jaï pahuṇō tā kiṁ na pajjattaṁ ॥ 4 ॥ // VajLag.150



---------------------------------------------------------------------
[sēvayavajjāsēvakapaddhatiḥ]

jaṁ sēvayāṇa dukkhaṁ cārittavivajjiyāṇa naraṇāha ।
taṁ hōu tuha riūṇaṁ ahavā tāṇaṁ pi mā hōu ॥ 1 ॥ // VajLag.151

bhūmīsayaṇaṁ jaracīrabandhaṇaṁ bambhacērayaṁ bhikkhā ।
muṇicariyaṁ duggayasēvayāṇa dhammō paraṁ natthi ॥ 2 ॥ // VajLag.152

jaï nāma kaha vi sōkkhaṁ hōi tulaggēṇa sēvayajaṇassa ।
tēṁ khavaṇayasaggārōhaṇaṁ va viggōvayasaēhiṁ ॥ 3 ॥ // VajLag.153


[p. 42]
ōlaggiō si dhammammi hōjja ēṇhiṁ narinda vaccāmō ।
ālihiyakuñjarassa va tuha pahu dāṇaṁ ciya na diṭṭhaṁ ॥ 4 ॥ // VajLag.154

āsannaphalō phaṇasō vva nāha sayalassa sēvayajaṇassa ।
amhaṁ puṇa patthiva patthiō vi tālō tumaṁ jāō ॥ 5 ॥ // VajLag.155

phaṇasēṇa samaṁ mahimaṇḍalammi kā taruvarāṇa samasīsī ।
karikumbhasacchahaṁ maggaṇāṇa jō dēi phalaṇivahaṁ ॥ 6 ॥ // VajLag.156


[p. 43]
varisihisi tumaṁ jalahara bharihisi bhuvaṇantarāi nīsēsaṁ ।
taṇhāsusiyasarīrē muyammi vappīhayakiḍumbē ॥ 7 ॥ // VajLag.157

dēhi tti kaha nu bhaṇṇaï supurisavavahārabāhiraṁ vayaṇaṁ ।
sēvijjaï viṇaēṇaṁ ēsa cciya patthaṇā lōē ॥ 8 ॥ // VajLag.158

bhuñjanti kasaṇaḍasaṇā abbhantarasaṇṭhiyā gaṁindassa ।
jē uṇa vihurasahāyā tē dhavalā bāhira ccēva ॥ 9 ॥ // VajLag.159

tambāu tinni supaōharāu cattāri pakkalabaïllā ।
nippannā rālayamañjarīu sēvā suhaṁ kuṇaü ॥ 10 ॥ // VajLag.160


[p. 44]
savvō chuhiō sōhaï maḍhadēulamandiraṁ ca cañcarayaṁ ।
naraṇāha maha kuḍumbaṁ chuhachuhiyaṁ dubbalaṁ hōi ॥ 11 ॥ // VajLag.161



---------------------------------------------------------------------
[suhaḍavajjāsubhaṭapaddhatiḥ]

jaṁ dijjaï paharaparavvasēhi mucchāgaēhi payamēkkaṁ ।
taha nēhassa payassa va na yāṇimō kō samabbhahi ō ॥ 1 ॥ // VajLag.162

bhaggē vi balē valiē vi sāhaṇē sāmiē nirucchāhē ।
niyamuyavikkamasārā thakkanti kuluggayā suhaḍā ॥ 2 ॥ // VajLag.163

viyalaï dhaṇaṁ na māṇaṁ jhijjaï aṅgaṁ na jhijjaï payāvō ।
rūvaṁ calaï na phuraṇaṁ siviṇē vi maṇaṁsisatthāṇaṁ ॥ 3 ॥ // VajLag.164


[p. 45]
avamāṇiō vva saṁmāṇiō vva navasēvaō vva kuviō vva ।
paharaï kayāvarāhō vva nibbhaō kō vi saṅgāmē ॥ 4 ॥ // VajLag.165

uyarē asikappariē antōhē nivaḍiyammi calaṇēsu ।
bhamaï bhaḍō jasaluddhō sasaṅkalō mattahatthi vva ॥ 5 ॥ // VajLag.166

dāhiṇakarēṇa khaggaṁ vāmēṇa siraṁ dharēi nivaḍantaṁ ।
antāvēḍhiyacalaṇō jāi1 bhaḍō ēkkamēkkassa ॥ 6 ॥ // VajLag.167

ajja vi vihurō supahū ajja vi paharanti suhaḍasaṅghāyā ।
ajja vi majjhatthā jayasirī vi tā jīva mā vacca ॥ 7 ॥ // VajLag.168


[p. 46]
nēcchaï saggaggamaṇaṁ kuvaï bhaḍō suravahūhi nijjantō ।
garuyapaḍivakkhapēlliyasāmiyakajjē aṇimmāē ॥ 8 ॥ // VajLag.169

ēkkō vi kō vi niyagōttabhūsaṇō dharaü jaṇaṇiuyarammi ।
jō riughaḍāṇa samuhō paraṁmuhō parakalattāṇaṁ ॥ 9 ॥ // VajLag.170

viyaḍaṁ sō parisakkaü sāmipasāyaṁ ca sō samuvvahaü ।
duvvāravērivāraṇaṇivāraṇā jassa bhuyadaṇḍā ॥ 10 ॥ // VajLag.171

ēkkaṁ dantammi payaṁ bīyaṁ kumbhammi taïyamalahantō ।
balibandhavilasiyaṁ mahumahassa ālambaē suhaḍō ॥ 11 ॥ // VajLag.172


[p. 47]
calacamarakaṇṇacāliravijjijjantō bhaḍō gaïndēṇa ।
ō suvaï sāmikayakajjaṇibbharō dantapallaṅkē ॥ 12 ॥ // VajLag.173

gāḍhāsaṇassa kassa vi uyarē nihayassa maṇḍalaggēṇa ।
addhaṁ mahīi paḍiyaṁ turaṅgapiṭṭhiṭṭhiyaṁ addhaṁ ॥ 13 ॥ // VajLag.174

sabbhāvē pahuhiyaē jīē saggē jasē jaē sayalē ।
ṭhaviē raṇammi sīsē kayakajjō nacciō suhaḍō ॥ 14 ॥ // VajLag.175


[p. 48]
chinnē raṇammi bahupahupasāyamālāpaḍicchirē sīsē ।
uttiṇṇagaruyabhāraṁ va nacciyaṁ naravarakabandhaṁ ॥ 15 ॥ // VajLag.176

pakkhāṇilēṇa pahuṇō viramaü muccha tti pāsapaḍiēṇa ।
giddhantakaḍḍhaṇaṁ dūsahaṁ pi sāhijjaï bhaḍēṇa ॥ 16 ॥ // VajLag.177

vacchatthalaṁ ca suhaḍassa rahirakuṅkumavilittayaṅgassa ।
varakāmiṇi vva cumbaï urē nisannā sivā vayaṇaṁ ॥ 17 ॥ // VajLag.178



---------------------------------------------------------------------

[p. 49]
[dhavalavajjādhavalapaddhatiḥ]

sañcuṇṇiyathōrajuyappahārasañjaṇiyagaruyakiṇasōhō ।
dhavalassa mahābharakaḍḍhaṇāi kandhō cciya kahēi ॥ 1 ॥ // VajLag.179

aha maraï dhurālaggō sañcuṇṇiyasandhibandhaṇō dhavalō ।
na hu pāmarassa vihurē ārāparighaṭṭaṇaṁ sahaï ॥ 2 ॥ // VajLag.180

aha tōḍaï niyakandhaṁ aha kaḍḍhaï gurubharammi duvvōjjhaṁ ।
dhavalō dhurammi juttō na sahaï uccāriyaṁ hakkaṁ ॥ 3 ॥ // VajLag.181


[p. 50]
cikvaṇacikkhallacahuṭṭacakkathakkē bharammi jāṇihisi ।
avisēsannaya gahavaï paraṁmuhō jaṁ si dhavalāṇaṁ ॥ 4 ॥ // VajLag.182

amuṇiyaguṇō na juppaï1 na muṇijjaï sa ya guṇō ajuttassa
thakkē bharē visūraï aüvvavaggaṁ gaō dhavalō ॥ 5 ॥ // VajLag.183

sō cciya sayaḍē sō cciya halammi sō cciya vahēi piṭṭhīē ।
bahugōdhaṇō vi haliō nandaï ēkkēṇa dhavalēṇa ॥ 6 ॥ // VajLag.184

kattō labbhanti dhurandharāi dhavalāi bharasamatthāiṁ ।
aïvihurē gurubhāraṁ kaḍḍhanti ya līlamattāē ॥ 7 ॥ // VajLag.185



---------------------------------------------------------------------

[p. 51]
[viñjhavajjāvindhyapaddhatiḥ]

dantacchōhaṁ taḍaviyaḍamōḍaṇaṁ sarasapallavullihaṇaṁ ।
jaï viñjhō cciya na sahaï tā kariṇō kattha vaccanti ॥ 1 ॥ // VajLag.186

sā rēvā tāi pāṇiyāi tē ccēva kariṇisaṅghāyā ।
sā sallaï sallaï gayavarassa viñjhaṁ muyantassa ॥ 2 ॥ // VajLag.187

viñjhēṇa viṇā vi gayā naravaïbhavaṇēsu gōravijjanti ।
viñjhō na hōi agaō gaēhi bahuēhi vi gaēhiṁ ॥ 3 ॥ // VajLag.188

gōmahisaturaṅgāṇaṁ pasūṇa savvāṇa jujjaē ṭhāṇaṁ ।
daḍḍhagaïndāṇa puṇō aha viñjhō aha mahārāō ॥ 4 ॥ // VajLag.189



---------------------------------------------------------------------

[p. 52]
[gayavajjāgajapaddhatiḥ]

viyaliyamaēṇa gayajōvvaṇēṇa hallantadantamusalēṇa ।
ajja vi vaṇaṁ saṇāhaṁ jūhāhiva paï jiyantēṇa ॥ 1 ॥ // VajLag.190

ajja vi sambharaï gaō majjantō saravarammi līlāē ।
jaṁ kariṇikaraggummūliēṇa pahaō muṇālēṇa ॥ 2 ॥ // VajLag.191

mā sumarasu candaṇapallavāṇa kariṇāha gēṇha tiṇakavalaṁ ।
jā jaha pariṇamaha dasā taṁ taha dhīrā paḍicchanti ॥ 3 ॥ // VajLag.192

mā jhijjasu aṇudiyahaṁ kariṇiviōēṇa mūḍha kariṇāha ।
sōkkhaṁ na hōi kassa vi nirantaraṁ ēttha saṁsārē ॥ 4 ॥ // VajLag.193


[p. 53]
jāyāsuyavirahavisaṇṭhulassa jūhāhivassa viñjhammi ।
tē sarasapallavā sallaīi visakavalasāricchā ॥ 5 ॥ // VajLag.194

garuyachuhāuliyassa ya vallahakariṇīsuhaṁ bharantassa ।
sarasō muṇālakavalō gayassa hatthē cciya vilīṇō ॥ 6 ॥ // VajLag.195

taha nīsasiyaṁ jūhāhivēṇa ciravilasiyaṁ bharantēṇa ।
karagahiyaṁ tiṇakavalaṁ hariyaṁ jaha jhatti pajjaliyaṁ ॥ 7 ॥ // VajLag.196

virahapalittō rē varagaïnda mā bhañja sayalavaṇarāī ।
ummūliē vi viñjhē virahāvatthā taha ccēya ॥ 8 ॥ // VajLag.197

jūhāō vaṇagahaṇaṁ gahaṇāu saraṁ sarāu girisiharaṁ ।
siharāhintō puhaviṁ niēi hatthī piyāvirahē ॥ 9 ॥ // VajLag.198


[p. 54]
kariṇikarappiyaṇavasarasasallaīkavalabhōyaṇaṁ dantī ।
jaï na maraï sumarantō tā kiṁ kisiō vi mā hōu ॥ 10 ॥ // VajLag.199



---------------------------------------------------------------------
[sīhavajjāsiṁhapaddhatiḥ]

kiṁ karaï kuraṅgī bahusuēhi vavasāyamāṇarahiēhiṁ ।
ēkkēṇa vi gayaghaḍadāraṇēṇa siṁhī suhaṁ suvaï ॥ 1 ॥ // VajLag.200

jāivisuddhāṇa namō tāṇa maïndāṇa ahaha jiyalōē ।
jē jē kulammi jāyā tē tē gayakumbhaṇiddalaṇā ॥ 2 ॥ // VajLag.201


[p. 55]
mā jāṇaha jaha1 tuṅgattaṇēṇa purisāṇa hōi sōṇḍīraṁ ।
maḍahō vi maïndō karivarāṇa kumbhatthalaṁ dalaï ॥ 3 ॥ // VajLag.202

bēṇṇi vi raṇṇuppannā bajjhanti gayā na cēva kēsariṇō ।
sambhāvijjaï maraṇaṁ na gañjaṇaṁ dhīrapurisāṇaṁ ॥ 4 ॥ // VajLag.203



---------------------------------------------------------------------
[vāhavajjāvyādhapaddhatiḥ]

ēkkasarapaharadāriyamāindagaïndajujjhamābhiḍiē ।
vāhi na lajjasi naccasi dōhaggē pāyaḍijjantē ॥ 1 ॥ // VajLag.204


[p. 56]
kattō taṁ rāyadharēsu vilasiyaṁ jaṁ gharammi vāhassa ।
gayakumbhaviyāriyamōttiēhi jaṁ jaṅgalaṁ kiṇaï ॥ 2 ॥ // VajLag.205

ajja kayatthō diyahō vāhavahū rūvajōvvaṇummaïyā ।
sōhaggaṁ dhaṇurumpacchalēṇa racchāsu vikkhiraï ॥ 3 ॥ // VajLag.206

ō khippaï maṇḍalamāruēṇa gēhaṅgaṇāu vāhīē ।
sōhaggadhayavaḍāi vva dhaṇuraōrumpariñchōlī ॥ 4 ॥ // VajLag.207

jaha jaha vaḍḍhanti thaṇā taha taha jhijjanti pañca vatthūṇi ।
majjhaṁ paï kōyaṇḍaṁ pallijuvāṇā savattīō ॥ 5 ॥ // VajLag.208


[p. 57]
jaha jaha vaḍḍhanti thaṇā viyasaï mayaṇō savammahā diṭṭhī ।
taha taha vāhajuvāṇō diyahē diyahē dhaṇullihaï ॥ 6 ॥ // VajLag.209

jaha jaha na caḍaï cāvō ummillaï karaï palliṇāhassa ।
taha taha suṇhā vipphullagaṇḍavivarummuhī hasaï ॥ 7 ॥ // VajLag.210

dinnaṁ thaṇāṇa agdhaṁ kariṇījūhēṇa vāhavahuyāē ।
raṇḍattaṇaṁ na pattaṁ hē sundari tuha pasāēṇa ॥ 8 ॥ // VajLag.211

sihipēhuṇāvayaṁsā vahuyā vāhassa gavvirī1 bhamaï ।
gayamuttāgahiyapasāhaṇāṇa majjhē savattīṇaṁ ॥ 9 ॥ // VajLag.212


[p. 58]
vāṇiyaya hatthidantā kattō amhāṇa vagghakittīō ।
uttuṅgathōrathaṇavaṭṭasālasā jaṁ vahū suvaï ॥ 10 ॥ // VajLag.213

vagghāṇa nahā sīhāṇa kēsarā mōttiyā gaïndāṇaṁ ।
kattō vāṇiya amhaṁ mayacammapariggahō natthi ॥ 11 ॥ // VajLag.214



---------------------------------------------------------------------
[hariṇavajjāhariṇapaddhatiḥ/?/]

hariṇā jāṇanti guṇā raṇṇē vasiūṇa 1gēyamāhappaṁ ।
tāṇaṁ ciya natthi dhaṇaṁ jīyaṁ vāhassa appanti ॥ 1 ॥ // VajLag.215

amhāṇa tiṇaṅkurabhōyaṇāṇa na hu kiñci sañciyaṁ daviṇaṁ ।
maha maṁsapiṇḍatuṭṭhō jaï vaccaï tā ahaṁ dhannō ॥ 2 ॥ // VajLag.216


[p. 59]
ēkkēṇa vi saraü sarēṇa vāha kiṁ bīyaēṇa gahiēṇa ।
ēkkaṁ pi vasaï jīyaṁ hayāsa dōṇhaṁ pi ya sarīrē ॥ 3 ॥ // VajLag.217

sarasalliēṇa bhaṇiyaṁ kandhaṁ dhuṇiūṇa juṇṇahariṇēṇa ।
gijjaü puṇō vi gijjaü jāva ya kaṇṭhaṭṭhiō jīvō ॥ 4 ॥ // VajLag.218

ghāēṇa maō saddēṇa maī cōjjēṇa vāhavahuyā vi ।
avaṭhambhiūṇa dhaṇuhaṁ vāhēṇa vi mukkiyā1 pāṇā ॥ 5 ॥ // VajLag.219



---------------------------------------------------------------------
[karahavajjākaramapaddhatiḥ]

kaṅkēllipallavōvvēllamaṇaharē jaï vi nandaṇē caraï ।
karahassa taha vi maruvilasiyāi hiyaē khuḍukkanti ॥ 1 ॥ // VajLag.220


[p. 60]
tē girisiharā tē pīlupallavā tē karīrakasarakkā ।
labbhanti karaha maruvilasiyāi kattō vaṇētthammi ॥ 2 ॥ // VajLag.211

puṇaruttapasāriyadīhr̥kandharō karaha kiṁ palōēsi ।
kattō labbhanti marutthalīu divvē parāhuttē ॥ 3 ॥ // VajLag.222

dīhuṇhapaüraṇīsāsasōsiyāsēsapīlusayasiharō ।
kavalaṁ pi na gēṇhasi karaha muddha kiṁ cakkhiyamapuvvaṁ ॥ 4 ॥ // VajLag.223

unnayakandhara mā jūra karaha tā dharasu kiṁ ci cariūṇa ।
tuha jōggā akkamarutthalīi1 tuṅgā tarū kattō ॥ 5 ॥ // VajLag.224


[p. 61]
jaṁ jīhāi vilaggaṁ kiñci varaṁ māmi tassa taṁ diṭṭhaṁ ।
thukkēi cakkhiuṁ vaṇasayāi karahō dhuyaggīvō ॥ 6 ॥ // VajLag.225

annēhiṁ pi na pattā pattalakarahēhi karaha sā vēllī ।
kō ēsō tujjhaṁ gahō jaṁ cintasi viñjhasiharāiṁ ॥ 7 ॥ // VajLag.226



---------------------------------------------------------------------
[mālaīvajjāmālatīpaddhatiḥ]

taha tuha virahē mālaï mahimaṇḍalavandaṇijjamayarandē ।
parijhīṇaṁ bhamaraülaṁ jaha jāyaṁ masayavandaṁ va ॥ 1 ॥ // VajLag.227


[p. 62]
vaḍḍhasu mālaïkaliē nibbharamayarandaparimaluggārē ।
muñcantu chappayā sēsakusumasēvākilēsassa ॥ 2 ॥ // VajLag.228

viyasantu nāma gandhuddhurāu sēsāu kusumajāīō ।
indindirassa raṇaraṇayakāraṇaṁ mālaï ccēva ॥ 3 ॥ // VajLag.229

maḍahaṁ mālaïkaliyaṁ mahuyara daṭrṭhūṇa kiṁ parāhuttō ।
ēttō pasaraï bhuvaṇantarāi gandhō viyambhantō ॥ 4 ॥ // VajLag.230


[p. 63]
maḍahulliyāi kiṁ tuha imīi kiṁ vā dalēhi tāliṇēhiṁ ।
āmōē mahuyara mālaīi jāṇihisi māhappaṁ ॥ 5 ॥ // VajLag.231

taha vāsiyaṁ vaṇaṁ mālaīi kuṁsuṁmēhi nibbharaṁ saraē ।
jaha ittha tattha kattha vi bhamarā dukkhēhi lakkhantē ॥ 6 ॥ // VajLag.232

kā samasīsī saha mālaīi sēsāṇa kusumajāīṇaṁ ।
jassa vi gandhavilittā bhasalā bhasalēhi pijjanti ॥ 7 ॥ // VajLag.233

kaliyāmisēṇa ubbhēvi aṅguliṁ mālaīi mahamahiyaṁ ।
dharaü1 ju dharaṇasatthō maha ēntō mahuyarajuvāṇō ॥ 8 ॥ // VajLag.234


[p. 64]
pakkhukkhēvaṁ nahasūikhaṇḍaṇaṁ bhamarabharasamuvvahaṇaṁ ।
uva sahaï tharaharantī vi dubbalā mālaï ccēva ॥ 9 ॥ // VajLag.235



---------------------------------------------------------------------
[indindiravajjāindindirapaddhatiḥ]

indindira chappaya bhasala bhamara bhamiō si kāṇaṇaṁ sayalaṁ ।
mālaïsarisaṁ kusumaṁ jaï diṭṭhaṁ kiṁ na tā bhaṇasi ॥ 1 ॥ // VajLag.236

kattha vi dalaṁ na gandhaṁ kattha vi gandhō na paüramayarandō ।
ēkkakusumammi mahuyara bē tinni guṇā na labbhanti ॥ 2 ॥ // VajLag.237

ēkkaṁ mahuyarahiyayaṁ taṁ ciya puṇa mālaīi paḍiruddhaṁ ।
sēsā phullantu phalantu pāyavā kō nivārēi ॥ 3 ॥ // VajLag.238


[p. 65]
mālaï puṇō vi mālaï hā mālaï mālaï tti jampantō ।
uvviggō1 bhamaï alī hiṇḍantō sayalavaṇarāī ॥ 4 ॥ // VajLag.239

ruṇaruṇaï valaï2 vēllaï pakkhaüḍaṁ dhuṇaï khivaï aṅgāiṁ ।
mālaïkaliyāvirahē pañcāvatthaṁ gaō bhamarō ॥ 5 ॥ // VajLag.240

mālaïvirahē rē taruṇabhasala mā ruvasu nibbharukkaṇṭhaṁ ।
vallahaviōyadukkhaṁ maraṇēṇa viṇā na vīsaraï ॥ 6 ॥ // VajLag.241

jāva na visaraï sarasā varaï na īsaṁ pi mālaīkaliyā ।
āviṇīyamahuyarōhiṁ tāva cciya pāumāraddhā ॥ 7 ॥ // VajLag.242

viyasantasarasatāmarasabhasala viyasēi mālaī jāva ।
tā jattha va tattha va jaha va taha va diyahā gamijjanti ॥ 8 ॥ // VajLag.243


[p. 66]
chappaï gamēsu kālaṁ vāsavakusumāi tāva mā muyasu ।
manna jiyantō pēcchasi paürā1 riddhī vasantassa ॥ 9 ॥ // VajLag.244

mā indidira tuṅgasu paṅkayadalaṇilaya mālaīvirahē ।
tumbiṇikusumāi na sampaḍanti divvē parāhuttē ॥ 10 ॥ // VajLag.245

iyarakusumēsu mahuyara dē bandha raïṁ vimuñca raṇaraṇayaṁ ।
jhāyantō cciya marihisi kattō tē mālaī saraē ॥ 11 ॥ // VajLag.246

bhamarō bhamarō tti guṇōjjhiēhi kusumēhi lāiō dōsō ।
lahiūṇa mālaïṁ puṇa sō niuṇō bhamaü jaï bhamaï ॥ 12 ॥ // VajLag.247


[p. 67]
kundalayāmaülapariṭiṭhaēṇa bhariūṇa mālaïvilāsaṁ ।
taha nīsasiyaṁ indindirēṇa jaha sā vi pajjāliyā ॥ 13 ॥ // VajLag.248

vōsaṭṭabahalaparimalakēyaïmayarandavāsiyaṅgassa ।
hiyaïcchiyapiyalambhā1 cirā sayā kassa jāyanti ॥ 14 ॥ // VajLag.249

viyaliyadalaṁ pi gandhōjjhiyaṁ pi virasaṁ pi mālaīviḍavaṁ ।
bhasalēhi nēya mukkaṁ paḍhamarasaṁ sambharantēhiṁ ॥ 15 ॥ // VajLag.250


[p. 68]
1ḍhaṅkharasēsō vi hu mahuyērahi mukkō na mālaīviḍavō ।
daraviyasiyakaliyāmōyabahalimaṁ sambharantēhiṁ ॥ 16 ॥ // VajLag.251

nibiḍadalasaṇṭhiyaṁ pi hu kaliyaṁ viyasāviūṇa savisē vaṁ
jē paḍhamaṁ tīi rasaṁ piyanti tē chappayā chēyā ॥ 17 ॥ // VajLag.252



---------------------------------------------------------------------
[surataruvisēsavajjāsurataruviśēṣapaddhatiḥ]

vasiūṇa saggalēē gandhaṁ gahiūṇa pārijāyassa ।
rē bhasala kiṁ na lajjasi cumbantō iyarakusumāiṁ ॥ 1 ॥ // VajLag.253


[p. 69]
kattō lavaṅgakaliyā icchaṁ pūrēi chēyabhasalassa ।
amaratarubhañjarirasēṇa jassa āṇandiyaṁ hiyayaṁ ॥ 2 ॥ // VajLag.254

bhamara bhamantēṇa taē aṇēyavaṇagahaṇakāṇaṇuddēsaṁ ।
diṭṭhō suō ya kattha vi sarisatarū parijāyassa ॥ 3 ॥ // VajLag.255

amaratarukusumamañjari vāuhayā mahuyarēṇa jaṁ rasiyā ।
talladdharasēṇa kaō saṅkappō sēsakusumāṇaṁ ॥ 4 ॥ // VajLag.256



---------------------------------------------------------------------
[haṁsavajjāhaṁsapaddhatiḥ]

haṁsō si mahāsaramaṇḍaṇō si dhavalō si dhavala kiṁ tujjha ।
khalavāyasāṇa majjhē tā haṁsaya kattha paḍiō si ॥ 1 ॥ // VajLag.257


[p. 70]
haṁsō masāṇamajjhē kāō jaï vasaï paṅkayavaṇammi ।
taha vi hu haṁsō haṁsō kāō kāō cciya varāō ॥ 2 ॥ // VajLag.258

ahiṇavaghaṇaücchaliyā savittharā1 jaï vi pāusavasēṇa ।
taha vi hu kiṁ sēvijjaï vāhaliyā rāyahaṁsēhiṁ ॥ 3 ॥ // VajLag.259

bē vi sapakkhā taha bē vi dhavalayā bē vi saravaraṇivāsā ।
taha vi hu haṁsabayāṇaṁ jāṇijjaï antaraṁ garuyaṁ ॥ 4 ॥ // VajLag.260

navaṇaliṇamuṇālullōlamaliyaṁ haṁsa māṇasaṁ mōttuṁ ।
lajjāi kaha na mūō sēvantō gāmavāhaliyaṁ ॥ 5 ॥ // VajLag.261


[p. 71]
ēkkēṇa ya pāsapariṭṭhiēṇa haṁsēṇa hōi jā sōhā ।
taṁ saravarō na pāvaï bahuēhi vi ḍhiṅkasatthēhiṁ ॥ 6 ॥ // VajLag.262

māṇasasararahiyāṇaṁ jaha na suhaṁ hōi rāyahaṁsāṇaṁ ।
taha tassa vi tēhi viṇā tīrucchaṅgā na sōhanti ॥ 7 ॥ // VajLag.263



---------------------------------------------------------------------
[candavajjācandrapaddhatiḥ]

savvāyarēṇa rakkhaha taṁ purisaṁ jattha jayasirī vasaï ।
atthāmiya candabimbē tārāhi na kīraē jōṇhā ॥ 1 ॥ // VajLag.264

jaha jaha vaḍḍhēi sasī taha taha ō pēccha ghēppaï maēṇa ।
vayaṇijjavajjiyāō kassa vi jaï hunti riddhīō ॥ 2 ॥ // VajLag.265


[p. 72]
jaï candō kiṁ bahutāraēhi bahuēhi kiṁ ca tēṇa viṇā ।
jassa payāsō lōē dhavalēi mahāmahīvaṭṭhaṁ1 ॥ 3 ॥ // VajLag.266

candassa khaō na hu tārayāṇa riddhī vi tassa na hu tāṇaṁ ।
garuyāṇa caḍaṇapaḍaṇaṁ iyarā uṇa niccapaḍiyā ya ॥ 4 ॥ // VajLag.267

rayaṇāyarammi jammō harasiratilaō sahōyarā lacchī ।
vihaḍiyakalākalāvō dasiyā vi samīhaē candō ॥ 5 ॥ // VajLag.268

harasirasaraṇammi gaō lukkantō taha jaḍāṇa majjhammi ।
taha vi gilijjaï candō vihivihiyaṁ kō nivārēi ॥ 6 ॥ // VajLag.269



---------------------------------------------------------------------

[p. 73]
[chaïllavajjāvidagdhapaddhatiḥ]

nayaraṁ na hōi aṭṭālaēhi pāyāratuṅgasiharēhiṁ ।
gāmō vi hōi nayaraṁ jattha chaïllō jaṇō vasaï ॥ 1 ॥ // VajLag.270

nivasanti jattha chēyā laliyakkharakavvabandhaṇē kusalā ।
jāṇanti vaṅkabhaṇiyaṁ sundari nayaraṁ, na sō gāmō ॥ 2 ॥ // VajLag.271

jō jampiūṇa jāiṇa jampiyamattaṁ ca jāṇaē atthaṁ ।
dēsō tēṇa pavittō acchaü nayaraṁ vasantēṇa ॥ 3 ॥ // VajLag.272

guruvihavalaṅghiyā1 avi āvaï pattā vi āuramaṇā vi ।
siviṇantarē vi chēyā niyakajjaṁ nēya siḍhilanti ॥ 4 ॥ // VajLag.273


[p. 74]
annaṁ dharanti hiyaē annaṁ vāyāi kīraē annaṁ ।
chēyāṇa patthivāṇa ya khalāṇa maggō cciya aüvvō ॥ 5 ॥ // VajLag.274

chēyāṇa jēhi kajjaṁ na hu hōsaï jēhi jabhmalakkhē vi1 ।
dōhiṁ pi tēhi sarisaṁsarisa cciya2 hunti ullāvā ॥ 6 ॥ // VajLag.275

sabbhāvabāhabirēhiṁ taha kaha vi piyakkharēhi jampanti ।
jaha bandhava tti kaliuṁ lōē sīsēhi vubbhanti ॥ 7 ॥ // VajLag.276

diṭṭhītulāi bhuvaṇaṁ tulanti jē cittacēlaē nihiyaṁ ।
kō tāṇa chēyavāṇijjayāṇa bhaṇa khaṇḍaṇaṁ kuṇaï ॥ 8 ॥ // VajLag.277


[p. 75]
taṁ natthi taṁ na hūyaṁ na hu hōsaï taṁ ca tihuyaṇē sayalē ।
taṁ vihiṇā vi na vihiyaṁ jaṁ na hu nāyaṁ chaïllēhiṁ1 ॥ 9 ॥ // VajLag.278

jaha paḍhamadiṇē taha pacchimammi pharusāi nēya jampanti ।
avvō mahāṇubhāvā virajjamāṇā vi dullakkhā ॥ 10 ॥ // VajLag.279

bahukūḍakavaḍabhariyāṇa putti chēyāṇa jō piḍē paḍaï ।
sō sunnō sunnamaṇō siviṇē vi na pāvaē sukkhaṁ ॥ 11॥ // VajLag.280

jaï kaha vi tāṇa chappannayāṇa2 taṇuyaṅgi gōyarē paḍasi ।
tā thōravasaṇadāhēkkamaṇḍiyā dukkaraṁ jiyasi ॥ 12 ॥ // VajLag.281


[p. 76]
mā putti vaṅkavaṅkaṁ jampasu puraō chaïllalōyāṇaṁ ।
hiyaē jaṁ ca nihittaṁ taṁ pi hayāsā muṇanti buddhīē ॥ 13 ॥ // VajLag.282

līlāvalōyaṇēṇa vi muṇanti jē putti hiyayaparamatthaṁ ।
tē kārimaüvayārēhi kaha nu chēyā chalijjanti ॥ 14 ॥ // VajLag.283

sahasa tti jaṁ na diṭṭhō saralasahāvēṇa jaṁ na ālattō ।
avayārō jaṁ na kaō taṁ ciya kaliyaṁ chaïllēhiṁ ॥ 15 ॥ // VajLag.284



---------------------------------------------------------------------
[pañcamavajjāpañcamapaddhatiḥ]

kaṇṭhabbhantaraṇiggayadaraghōliraghurahurantahuṅkāraṁ ।
khalirakkharaṁ pi māraï panthiya mā pañcamaṁ suṇasu ॥ 1 ॥ // VajLag.285


[p. 77]
ghōlantatāravaṇṇujjalēṇa varataruṇikaṇṇalaggēṇa ।
lōyaṇajuyalēṇa va pañcamēṇa bhava kō na santaviō ॥ 2 ॥ // VajLag.286

annē vi gāmarāyā gijjantā dēnti sayalasōkkhāiṁ ।
ēyassa puṇō hayapañcamassa annō camakkārō ॥ 3 ॥ // VajLag.287

appaṇakajjēṇa vi dīharacchi thōrayaradīharaṇaraṇayā ।
pañcamasarapasaruggāragabbhiṇā ēnti nīsāsā ॥ 4 ॥ // VajLag.288

taṁ vañciō si piyayama tīē bāhōhasaṁvalijjantā ।
na suyā nīsāsakhalantamantharā pañcamataraṅgā ॥ 5 ॥ // VajLag.289


[p. 78]
summaï pañcamagēyaṁ pujjijjaï vasahavāhaṇō dēvō ।
hiyaïcchiō ramijjaï saṁsārē ittiyaṁ sāraṁ ॥ 6 ॥ // VajLag.290



---------------------------------------------------------------------
[nayaṇavajjānayanapaddhatiḥ]

nayaṇāi samāṇiyapattalāi parapurisajīvaharaṇāiṁ ।
asiyasiyāi ya muddhē khaggāi va kaṁ na māranti ॥ 1 ॥ // VajLag.291

jattō nēhassa bharō tattō nivaḍanti kasaṇadhavalāiṁ ।
calacalayakōḍimōḍaṇakarāi nayaṇāi taruṇīṇaṁ ॥ 2 ॥ // VajLag.292

saviyārasavibbhamarahasavasavisaṭṭantamaṇaharuddāmā ।
mayaṇāulāṇa diṭṭhī lakkhijjaï lakkhamajjhammi ॥ 3 ॥ // VajLag.293


[p. 79]
jattō vilōlapamhaladhavalāi calanti1 navara nayaṇāiṁ ।
āyaṇṇapūriyasarō tattō cciya dhāvaï aṇaṅgō ॥ 4 ॥ // VajLag.294

kassa na bhindaï hiyayaṁ aṇaṅgasaradhōraṇi vva nivaḍantī ।
bālāi valiya2 lōyaṇaphurantamayaṇālasā diṭṭhī ॥ 5 ॥ // VajLag.295

nayaṇāi tujjha sundari visēṇa bhariyāi niravasēsāiṁ ।
ēmaï māranti jaṇaṁ alajji kiṁ kajjalaṁ dēsi3 ॥ 6 ॥ // VajLag.296

īsisidinnakajjalaṇīluppalasacchahēhi nayaṇēhiṁ ।
vammahamattā bālā maïyā iva bhamaï uttaṭṭhā ॥ 7 ॥ // VajLag.297


[p. 80]
vaṅkēhi piō saralēhi sajjaṇō ujjuēhi majjhatthō ।
āyambirēhi riuṇō nayaṇāi caüvvihā hunti ॥ 8 ॥ // VajLag.298

nayaṇāṇa paḍaü vajjaṁ ahavā vajjāu vaḍḍilaṁ kiṁ pi ।
amuṇiyajaṇē vi diṭrṭhē aṇurāyaṁ jāi pāvanti ॥ 9 ॥ // VajLag.299

dhāvanti tammuhaṁ dhāriyā vi valiyāi tammi valamāṇē ।
jaṇasaṅkulē vi naccāviyāi tēṇamha nayaṇāiṁ ॥ 10 ॥ // VajLag.300



---------------------------------------------------------------------
[thaṇavajjāstanapaddhatiḥ]

ṭhaḍḍhā khalō vva suyaṇō vva saṅgayā naravaï vva maṇḍaliyā ।
thaṇayā taha duggayacintiyaṁ va hiyaē na māyanti ॥ 1 ॥ // VajLag.301


[p. 81]
amuhā khalō vva kuḍilā majjhaṁ sē kiviṇadāṇasāricchā ।
thaṇayā sappurisamaṇōraha vva hiyaē na māyanti ॥ 2 ॥ // VajLag.302

tulaō vva samā mittō vva saṅgayā unnaō vva kkhaliyā ।
suyaṇō vva satthahāvā suhaḍō vya samuṭiṭhayā thaṇayā ॥ 3 ॥ // VajLag.303

samaüttuṅgavisāṁlā ummanthiyakaṇayakalasasaṅkāsā ।
kāmaṇihāṇō vva thaṇā puṇṇavihūṇāṇa duppēcchā ॥ 4 ॥ // VajLag.304


[p. 82]
uttuṅgadhaṇaṇirantarapakkāiyamāuliṅgasāricchā ।
māranti vāsabhūsiyaṇahō vva vijjujjalā thaṇayā ॥ 5 ॥ // VajLag.305

ubbimbē thaṇahārē rēhaï bālāi ghōlirō hārō ।
himagirivarasiharāō khaliō gaṅgāpavāhō vva ॥ 6 ॥ // VajLag.306

maggaṁ ciya alahantō hārō pīṇunnayāṇaṁ thaṇayāṇaṁ ।
ubbimbō bhamaï urē jam̐uṇāṇaïphēṇapuñjō vva ॥ 7 ॥ // VajLag.307

ajjhāi1 nīlakañcuyabhariuvvariyaṁ vihāi thaṇavaṭṭaṁ ।
jalabhariyajalaharantaradaruggaō candābimbō vva ॥ 8 ॥ // VajLag.308


[p. 83]
amayā maō vva samayā sasi vva harikarisirō vva cakkalayā ।
kiviṇabbhatthaṇavimuhā pasayacchi paōharā tujjha ॥ 9 ॥ // VajLag.309

avvō na hunti thaṇayā majjha sarīrē savattiṇā jāyā ।
āliṅgaṇē vi pattē dūrē vi piyaṁ nivārēnti ॥ 10 ॥ // VajLag.310

thaṇajuyalaṁ tīi nirantaraṁ pi daṭṭhūṇa tārisaṁ paḍiyaṁ ।
mā karaü kō vi gavvaṁ ēttha asārammi saṁsārē ॥ 11 ॥ // VajLag.311

kaha nāma tīi taṁ taha sahāvagaruō vi taṇaharō paḍiō ।
ahavā mahilāṇa ciraṁ hiyaē kō nāma saṇṭhāi ॥ 12 ॥ // VajLag.312



---------------------------------------------------------------------

[p. 84]
[lāvaṇṇavajjālāvaṇyapaddhatiḥ]

pallaviyaṁ karayalapallavēhi paphphulliyaṁ va nayaṇēhiṁ ।
phaliyaṁ miva pīṇapaōharēhi ajjhāi lāvaṇṇaṁ ॥ 1 ॥ // VajLag.313

taha campiūṇa bhariyā vihiṇā lāvaṇṇaēṇa taṇuyaṅgī ।
jaha sē cihurataraṅgā aṅgulimagga vva dīsanti ॥ 2 ॥ // VajLag.314

annaṁ laḍahattaṇayaṁ anna cciya kā vi bāhulayachāyā ।
sāmā sāmannapayāvaïṇō rēha cciya na hōi ॥ 3 ॥ // VajLag.315

karacaraṇagaṇḍalōyaṇabāhulayājahaṇamaṇḍaluddhariyaṁ1 ।
aṅgēsu amāyantaṁ raṅkhōlaï2 tōi lāvaṇṇaṁ ॥ 4 ॥ // VajLag.316


[p. 85]
sāmā niyambagaruyā thaṇajahaṇuvvahaṇamandasañcārā ।
lakkhijjaï mayaṇaṇarāhivassa sañcāriṇi kuḍi vva ॥ 5 ॥ // VajLag.317

sēyacchalēṇa pēcchaha taṇuē aṅgammi sē amāyantaṁ ।
lāvaṇṇaṁ ōsaraï vva tivalisōvāṇapantīhiṁ ॥ 6 ॥ // VajLag.318



---------------------------------------------------------------------
[surayavajjāsuratapaddhatiḥ]

daṭṭhūṇa taruṇasurayaṁ vivihapalōṭṭantakaraṇasōhillaṁ ।
dīvō vi taggayamaṇō gayaṁ pi tēllaṁ na lakkhēṁi ॥ 1 ॥ // VajLag.318


[p. 86]
marumarumāra tti bhaṇantiyāi surayammi kēlisaṅgāmē ।
pāsaṭṭhiō vi dīvō sahasā hallapphalō jāō ॥ 2 ॥ // VajLag.320

summaï valayāṇa ravō nēurasaddō vi nibbharō jāō ।
kassa vi dhannassa gharē mahilā purisattaṇaṁ kuṇaï ॥ 3 ॥ // VajLag.321

daṭṭhūṇa rayaṇimajjhē bahuvihakaraṇēhi nibbharaṁ surayaṁ ।
ō dhuṇaï dīvaō vimbhiō vva pavaṇāhaō sīsaṁ ॥ 4 ॥ // VajLag.322

dantaṇahakkhayamahiyaṁ nigghāyapaḍantavalayaṇigghōsaṁ ।
vaṇasīhāṇa va jujjhaṁ vuttaṁ taṁ tārisaṁ surayaṁ ॥ 5 ॥ // VajLag.323


[p. 87]
ō summaï vāsaharē vivarīyarayāi pōḍhamahilāē ।
calavalayakarapphālaṇakaṇantamaṇimēhalāsaddō ॥ 6 ॥ // VajLag.324

na vi taha paḍhamasamāgamasurayasuhē pāviē vi pariōsō ।
jaha bīyadiyaha savilakkhalakkhiē vayaṇakamalammi ॥ 7 ॥ // VajLag.325

sarahasaramaṇasamappaṇakalayalirakaṇantaṇihuyasikkāraṁ ।
labbhaï kulavahusuraē thavakkaō sayalasōkkhāṇaṁ ॥ 8 ॥ // VajLag.326

jhaṇajhaṇaï1 kaṇayaḍōrō tuṭṭaï hārō galanti rayaṇāiṁ ।
paṇḍavabhaḍasaṅgāmō āḍhattō pōḍhamahilāē ॥ 9 ॥ // VajLag.327


[p. 88]
rēhaï surayavasāṇē addhukkhittō saṇēurō calaṇō ।
jiṇiūṇa kāmadēvaṁ samubbhiyā dhayavaḍāya vva ॥ 10 ॥ // VajLag.328



---------------------------------------------------------------------
[pēmmavajjāprēmapaddhatiḥ]

pēmmaṁ aṇāiparamatthapayaḍaṇaṁ mahumahō vva bahubhēyaṁ ।
mōhāṇurāyajaṇayaṁ avvō kiṁ vandimō niccaṁ ॥ 1 ॥ // VajLag.329

ālāvaṇēṇa ullāvaṇēṇa saṅgēṇa kōuhallēṇa ।
sōvāṇapaēhi va piyaguṇēhi pēmmaṁ samāruhaï ॥ 2 ॥ // VajLag.330

ārambhō jassa imō āsannāsāsasōsiyasarīrō ।
pariṇāmō kaha hōsaï na yāṇimō tassa pēmmassa ॥ 3 ॥ // VajLag.331


[p. 89]
dāṇaṁ na dēi na karēi cāḍuyaṁ kahaï nēya sabbhāvaṁ ।
daṁsaṇamēttēṇa vi kiṁ pi māṇusaṁ1 amayasāricchaṁ ॥ 4 ॥ // VajLag.332

jattha na ujjaggaraō jattha na īsā visūraṇaṁ māṇaṁ ।
sabbhāvacāḍuyaṁ jattha natthi nēhō tahiṁ natthi ॥ 5 ॥ // VajLag.333

dāḍimaphalaṁ va pēmmaṁ ēkkē pakkhē ya hōi2 sakasāyaṁ ।
jāva na bīō rajjaï3 tā kiṁ mahurattaṇaṁ kuṇaï ॥ 6 ॥ // VajLag.334

na tahā mārēi visaṁ khajjantaṁ palasayaṁ pi kavalēhiṁ ।
jaha cakkhurāyarattaṁ mārēi savibbhamaṁ pēmbhaṁ ॥ 7 ॥ // VajLag.335


[p. 90]
avvō jāṇāmi ahaṁ attaṇahiyaēṇa annahiyayāiṁ ।
mā kō vi kaha vi rajjaü1, dukkhuvvahaṇāi pēmmāiṁ ॥ 8 ॥ // VajLag.336

addiṭṭhē raṇaraṇa ō diṭṭhē īsā viḍambaṇā nāha ।
hōi na ujju va vaṅkaṁ pēmmaṁ jaha cañcu kīrassa2 ॥ 9 ॥ // VajLag.337

addiṭṭhē raṇaraṇaō diṭṭhē īsā suhaṭiṭhaē māṇaṁ ।
dūraṭiṭhaē vi dukkhaṁ piē jaṇē bhaṇa suhaṁ kattō ॥ 10 ॥ // VajLag.338

tāva cciya hōi suhaṁ jāva na kīraï piō jaṇō kō vi ।
piyasaṅgō jēhi kaō dukkhāṇa samappiō appā ॥ 11 ॥ // VajLag.339


[p. 91]
dūraṁ gaē vi kayavippiē vi annattha baddharāē vi ।
jatthamaṇaṁ na niyattaï taṁ pēmmaṁ paricaō sēsō ॥ 12 ॥ // VajLag.340

sō suvaï suhaṁ sō dukkhavajjiō sō suhāṇa sayakhāṇī ।
vāē maṇēṇa kāēṇa jassa na hu vallahō kō vi ॥ 13 ॥ // VajLag.341

ullavaü kō vi mahimaṇḍalammi jō tēṇa natthi saṁṇaḍiō ।
kharapavaṇacāḍucāliradavaggisarisēṇa pēmmēṇa ॥ 14 ॥ // VajLag.342

sō kō vi na jīsaï sāmalaṅgi ēyammi daḍḍhahayalōē ।
jassa samappivi hiyayaṁ suhēṇa diyahā gamijjanti1 ॥ 15 ॥ // VajLag.343

avvō tahiṁ tahiṁ ciya gayaṇaṁ bhamiūṇa2 vīsamantēṇa ।
bōhitthavāyasēṇa va hasāviyā daḍḍhapēmmēṇa ॥ 16 ॥ // VajLag.344


[p. 92]
jāē māṇappasarē phiṭṭē nēhē gayammi sabbhāvē ।
abbhatthaṇāi1 pēmmaṁ kīrantaṁ kērisaṁ hōi ॥ 17 ॥ // VajLag.345

addaṁsaṇēṇa aïdaṁsaṇēṇa diṭṭhē aṇālavantēṇa ।
māṇēṇa pavasaṇēṇa ya pañcavihaṁ jhijjaē pēmmaṁ ॥ 18 ॥ // VajLag.346

addaṁsaṇēṇa bālaya suṭṭhu vi nēhāṇubaddhamaṇasāṇaṁ ।
hatthaüḍapāṇiyāi va kālēṇa galanti pēmmāṇi ॥ 19 ॥ // VajLag.347

pēmmassa virōhiyasandhiyassa paccakkhadiṭṭhaviliyassa ।
uyayassa va tāviyasīyalassa virasō rasō hōi ॥ 20 ॥ // VajLag.348


[p. 93]
tāva ya putti chaïllō1 jāva na pēmmassa gōyarē paḍaï ।
nēhēṇa navari chēyattaṇassa mūlā khaṇijjanti ॥ 21 ॥ // VajLag.349



---------------------------------------------------------------------
[māṇavajjāmānapaddhatiḥ]

aliyapayampiri aṇimittakōvaṇē asuṇi suṇasu maha vayaṇaṁ ।
ēkkaggāhiṇi sōkkhēkkabandhavaṁ galaï tāruṇṇaṁ ॥ 1 ॥ // VajLag.350

agghāhi mahuṁ dē gēṇha candaṇaṁ asuṇi suṇasu maha vayaṇaṁ ।
māṇēṇa mā naḍijjasu māṇaṁsiṇi galaï chaṇarāī ॥ 2 ॥ // VajLag.351


[p. 94]
ē daïi maha pasijjasu māṇaṁ mōttūṇa kuṇasu pasiōsaṁ ।
kayasēharāṇa summaï ālāvō jhatti gōsammi ॥ 3 ॥ // VajLag.352

niddābhaṅgō āvaṇḍurattaṇaṁ dīharā ya nīsāsā ।
jāyanti jassa virahē tēṇa samaṁ kērisō māṇō ॥ 4 ॥ // VajLag.353

naïpūrasacchahē jōvvaṇammi diyahēsu niccapahiēsu ।
aṇiyattāsu vi rāīsu putti kiṁ daḍḍhamāṇēṇa ॥ 5 ॥ // VajLag.354


[p. 95]
jaï māṇō kīsa piō ahava piō kīsa kīraē māṇō ।
māṇiṇi dō vi gaïndā ēkkakkhambhē na bajjhanti ॥ 6 ॥ // VajLag.355

māṇiṇi muēsu māṇaṁ jaï vi piō suṭṭhu vallahō tujjha ।
kāraṇavasēṇa kūvō na namaï muddhē tulā namaï ॥ 7 ॥ // VajLag.356

māṇaṁ avalambantī marihisi muddhē vasantamāsammi ।
māṇō puṇō vi kijjaï chapadiyahā dullahā hunti ॥ 8 ॥ // VajLag.357

mā putti kuṇasu māṇaṁ daïō hiyayammi niṭṭhurasahāvō ।
kandalisarisaṁ pēmmaṁ ḍhasatti tuṭṭaṁ na saṅghaḍaï ॥ 9 ॥ // VajLag.358


[p. 96]
daḍhaṇēhaṇālaparisaṇṭhiyassa sabbhāvadalasuyandhassa ।
pēmmuppalassa māē māṇatusārō cciya viṇāsō ॥ 10 ॥ // VajLag.359

muya māṇaṁ māṇa piyaṁ piyasarayaṁ jāva vaccaē sarayaṁ ।
saraē sarayaṁ surayaṁ ca putti kō pāvaï aüṇṇō ॥ 11 ॥ // VajLag.360

tuṅgō thirō visālō jō raïō māṇapavvaō tīē ।
sō daïyadiṭiṭhavajjāsaṇissa ghāyaṁ ciya na pattō ॥ 12 ॥ // VajLag.361

pāyavaḍiō na gaṇiō piyaṁ bhaṇantō vi vippiyaṁ bhaṇiō ।
vaccantō na niruddhō bhaṇa kassa kaē kaō māṇō ॥ 13 ॥ // VajLag.362


[p. 97]
māṇaṁ hu tammi kijjaï jō jāṇaï virahavēyaṇādukkhaṁ ।
aṇarasiyaṇivvisēsē kiṁ kīraï pattharē māṇō ॥ 14 ॥ // VajLag.363

ujjaggirassa taṇuyattaṇassa susiyassa dīharuṇṇassa ।
ēyāṇa uraṁ dāruṇa putti māṇaṁ kuṇijjāsu ॥ 15 ॥ // VajLag.364



---------------------------------------------------------------------
[pavasiyavajjāprōṣitapaddhatiḥ]

kallaṁ kira kharahiyaō pavasihii piō tti suvvaï jaṇammi
taha vaḍḍha bhayavaï nisē jaha sē kallaṁ ciya na hōi ॥ 1 ॥ // VajLag.365


[p. 98]
jaï vaccasi vacca tumaṁ kō vāraïḥtujjha suhava1 jantassa ।
tuha gamaṇaṁ maha maraṇaṁ lihiya pasatthī kayantēṇa ॥ 2 ॥ // VajLag.366

jaï vaccasi vacca tumaṁ ēṇhiṁ avaūhaṇēṇa na hu kajjaṁ ।
pāvāsiyāṇa maḍayaṁ chiviūṇa amaṅgalaṁ hōi ॥ 3 ॥ // VajLag.367

vasiūṇa majjha hiyaē jīyaṁ gahiūṇa ajja caliō si ।
sahavāsaharaviḍambaṇa gaṅgammi gaō na sujjhihisi ॥ 4 ॥ // VajLag.368


[p. 99]
jaï vaccasi vacca tumaṁ añcala gahiō ya kuppasē kīsa ।
paḍhamaṁ ciya sō muccaï jō jīvaï tuha viōēṇa ॥ 5 ॥ // VajLag.369

na maē ruṇṇaṁ na kayaṁ amaṅgalaṁ hōntu sayalasiddhīō ।
virahaggidhūmakaḍuyāiyāi1 payalanti nayaṇāiṁ ॥ 6 ॥ // VajLag.370

rē sasivāhaṇavāhaṇa mā pavasasu ērisammi kālammi ।
sēlasuyāsuyavāhaṇaghaṇasaddō jattha ucchalaï ॥ 7 ॥ // VajLag.371

rē sasivāhaṇavāhaṇa vārijjantō na ṭhāsi jaï suhaya ।
tā lacchivāsavāsaṁ amhāṇaṁ vacca dāūṇa ॥ 8 ॥ // VajLag.372


[p. 100]
iha panthē mā vaccasu gayavaï bhaṇiyaṁ bhuyaṁ pasārēvi ।
panthiya piyapayamuddā maïlijjaï tujjha gamaṇēṇa ॥ 9 ॥ // VajLag.373



---------------------------------------------------------------------
[virahavajjāvirahapaddhatiḥ]

ajjaṁ cēya paütthō ujjāgaraō jaṇassa ajjēya ।
ajjēya haladdīpiñjarāi gōlāi tūhāiṁ ॥ 1 ॥ // VajLag.374

ajjaṁ cēya paütthō ajjaṁ ciya sunnayāi jāyāiṁ ।
racchāmuhadēulacaccarāi amhaṁ ca hiyayāiṁ ॥ 2 ॥ // VajLag.375


[p. 101]
ajjaṁ ciya tēṇa viṇā imīi āyambadhavalakasaṇāiṁ ।
jaccandhamōttiyāi va disāsu ghōlanti nayaṇāiṁ ॥ 3 ॥ // VajLag.376

ajjaṁ gaō tti ajjaṁ gaō tti ajjaṁ gaōtti lihirīē ।
paḍhama cciya diyahaddhē kuḍḍō rēhāhi cittaliō ॥ 4 ॥ // VajLag.377

avahidiyahāgamāsaṅkirīhi sahiyāhi tīi lihirīē ।
dō tinni taha cciya cōriyāi rēhā phusijjanti ॥ 5 ॥ // VajLag.378


[p. 102]
'kaïyā gaō piō', 'putti ajja', 'ajjēva' kaï diṇā hōnti' ।
'ēkkō', 'ēddahamēttō' bhaṇiuṁ mōhaṁ gayā bālā ॥ 6 ॥ // VajLag.379

taha kaha vi kummuhuttē niyaṭṭaī vallahō jiyantāṇaṁ ।
jaha phuḍiyasippisampuḍadalaṁ va bīyaṁ na saṅghaḍaï ॥ 7 ॥ // VajLag.380

virahēṇa mandarēṇa va hiyayaṁ duddhōdarhi va mahiūṇa ।
ummūliyāi avvō amhaṁ rayaṇāi va suhāiṁ ॥ 8 ॥ // VajLag.381


[p. 103]
ajjaṁ puṇṇā avahī karēsu muhamaṇḍaṇaṁ payattēṇa ।
ajja samappaï virahō intē vi piē aïntē1 vi ॥ 9 ॥ // VajLag.382

khaṇamēttaṁ santāvō sēō sīyaṁ tahēva rōmañcō ।
avvō dūsahaṇijjō piyavirahō saṁṇivāō vva ॥ 10 ॥ // VajLag.383

uṇhuṇhā raṇaraṇayā duppēcchā dūsahā durālōyā ।
saṁvaccharasayasarisā piyavirahē duggamā diyahā ॥ 11 ॥ // VajLag.384


[p. 104]
mayaṇāṇilasandhukkhiyaṇēhindhaṇadusahadūrapajjaliō ।
ḍahaī sahi piyavirahō jalaṇō jalaṇō cciya varāō ॥ 12 ॥ // VajLag.385

thōraṁsusalilasittō hiyaē pajjalaï piyaviōyammi ।
virahō halē hayāsō aüvvajalaṇō kaō vihiṇā ॥ 13 ॥ // VajLag.386

visaharavisaggisaṁsaggadūsiō ḍahaï candaṇō ḍahaü ।
piyavirahē mahacōjjaṁ amayamaō jaṁ sasī ḍahaï ॥ 14 ॥ // VajLag.387


[p. 105]
ōsarasu mayaṇa ghēttūṇa jīviyaṁ harahuyāsaṇuccariyaṁ1 ।
piyavirahajalaṇajālāvalīhi sahasa tti ḍajjhihisi ॥ 15 ॥ // VajLag.388

jēhiṁ sōhaggaṇihī diṭṭhō nayaṇēhi tē cciṁya ruvantu ।
aṅgāi apāviyasaṅgamāi tā kīsa jhijjanti ॥ 16 ॥ // VajLag.389



---------------------------------------------------------------------
[aṇaṅgavajjāanaṅgapaddhatiḥ]

annō3 kō vi sahāvō vammahasihiṇō halā hayāsassa ।
vijjhāi nīrasāṇaṁ hiyaē sarasāṇa pajjalaï ॥ 1 ॥ // VajLag.390


[p. 106]
diṭṭhī diṭiṭhappasarō pasarēṇa raī raīi sabbhāvō ।
sabbhāvēṇa ya nēhō pañca vi bāṇā aṇaṅgassa ॥ 2 ॥ // VajLag.391

uvari mahaṁ ciya vammaha pañca vi bāṇā nisaṁsa rē mukkā ।
annaṁ uṇa taruṇijaṇaṁ kiṁ haṇihisi cāvalaṭṭhīē ॥ 3 ॥ // VajLag.392

icchāṇiyattapasarō kāmō kulabāliyāṇa kiṁ kuṇaï ।
sīhō vva pañjaragaō aṅga cciya jhijjaï varāō ॥ 4 ॥ // VajLag.393

ē kusumasarā tuha ḍajjhihinti mā bhaṇasu mayaṇa na hu bhaṇiyaṁ ।
piyavirahatāvataviē maha hiyaē pakkhivantassa ॥ 5 ॥ // VajLag.394


[p. 107]
maïrā mayaṅkakiraṇā mahumāsō kāmiṇīṇa ullāvō1 ।
pañcamasarassa gēō talavaggō kāmadēvassa ॥ 6 ॥ // VajLag.395

vammaha pasaṁsaṇijjō si vandaṇijjō si guṇamahagghō si ।
gōrī harassa dēhaddhavāsiṇī jēṇa nimmaviyā ॥ 7 ॥ // VajLag.396

saccaṁ aṇaṅga kōyaṇḍavāvaḍō sarapahuttalakkhō si ।
taruṇīcalantalōyaṇapuraō jaï kuṇasi sandhāṇaṁ ॥ 8 ॥ // VajLag.397



---------------------------------------------------------------------
[purisullāvavajjāpuruṣōllāpapaddhatiḥ]

kaha sā na sambhalijjaï jattha vi nivasanti pañca vatthūṇi ।
vīṇāvaṁsālāvaṇipārāvayakōilālaviyaṁ ॥ 1 ॥ // VajLag.398


[p. 108]
kaha sā na sambhalijjaï jā sā attattakaṇayataṇusōhā ।
tivalītaraṅgamajjhā haraï maṇaṁ varamaïndāṇaṁ ॥ 2 ॥ // VajLag.399

kaha sā na sambhalijjaï jā sā navaṇaliṇikōmalā bālā ।
kararuha taṇu chippantī akāla ghaṇabhaddavaṁ kuṇaï ॥ 3 ॥ // VajLag.400

kaha sā na sambhalijjaï jā sā gharabāratōraṇaṇisaṇṇā ।
hariṇi vva jūhabhaṭṭhā acchaï maggaṁ palōyantī1 ॥ 4 ॥ // VajLag.401

kaha sā na sambhalijjaï jā sā nīsāsasōsiyasarīrā ।
āsāsijjaï sāsā jāva na sāsā samappanti ॥ 5 ॥ // VajLag.402



---------------------------------------------------------------------

[p. 109]
[piyāṇurāyavajjāpriyānurāgapaddhatiḥ]

muharāō cciya payaḍaï jō jassa piō kimēttha bhaṇiēṇa ।
sāhēi aṅgaṇaṁ ciya gharassa abbhantarē lacchiṁ ॥ 1 ॥ // VajLag.403

ḍajjhanti kaḍhanti samūsasanti ō māi simisimāyanti ।
jīvanti jīvasēsā jē ramiyā pōḍhamahilāhiṁ ॥ 2 ॥ // VajLag.404

kampanti valanti samūsasanti ō māi simisimāyanti ।
aṅgāi tassa puraō na yāṇimō kaha dharijjanti ॥ 3 ॥ // VajLag.405

nīsasiukkampiyapulaïēhi jāṇanti nacciuṁ dhannā ।
amhārisīṇa diṭṭhē piyammi appā vi vīsaraï ॥ 4 ॥ // VajLag.406


[p. 110]
acchaü tā phaṁsasuhaṁ amayarasāō vi dūraramaṇijjaṁ ।
daṁsaṇamēttēṇa vi piyayamassa bhaṇa kiṁ na pajjattaṁ ॥ 5 ॥ // VajLag.407

acchaü tā lōyaṇagōyarammi paḍiēṇa tēṇa jaṁ sōkkhaṁ ।
āyaṇṇiē vi piyasahi piē jaṇē hōi nivvāṇaṁ ॥ 6 ॥ // VajLag.408

hatthapphaṁsēṇa vi piyayamassa jā hōi sōkkha sampattī ।
sā sarabhasagāḍhāligiē vi iyarē jaṇē kattō ॥ 7 ॥ // VajLag.409

tā kiṁ karēmi māē lōyaṇajuyalassa hayasahāvassa ।
ēkkaṁ mōttūṇa piyaṁ lakkhēvi na lakkhaē lakkhaṁ ॥ 8 ॥ // VajLag.410


[p. 111]
tā kiṁ karēmi piyasahi piyassa sōhaggabhārabhamirassa ।
rāyaṅgaṇaṁ va khubbhaï jassa gharaṁ duisaṅghēhiṁ ॥ 9 ॥ // VajLag.411

taha tēṇa vi sā diṭṭhā tīē taha tassa pēsiyā diṭṭhī ।
jaha dōṇha vi samayaṁ ciya nivvattarayāi jāyāiṁ ॥ 10 ॥ // VajLag.412



---------------------------------------------------------------------
[dūīvajjādūtīpaddhatiḥ]

dūi tumaṁ ciya kusalā kakkhaḍamaüyāi jāṇasē vōttuṁ ।
kaṇḍuiyapaṇḍuraṁ jaha na hōi taha taṁ kuṇijjāsu ॥ 1 ॥ // VajLag.413


[p. 112]
kittiyamēttaṁ ēyaṁ ēsāvatthā u sahi sarīrassa ।
mahilā mahilāṇa gaī jaṁ jāṇasi taṁ kuṇijjāsu ॥ 2 ॥ // VajLag.414

jaṁ tuha kajjaṁ bhaṇa taṁ maha tti jaṁ jāṇiuṁ bhaṇējjāsu ।
ō dūi saccavayaṇēṇa taṁ si pāraṁ gayā ajja ॥ 3 ॥ // VajLag.415

tilayaṁ vilayaṁ vivarīya kañcuyaṁ sēyabhinna savvaṅgaṁ ।
paḍivayaṇaṁ alahantī dūī kaliūṇa sā hasiyā ॥ 4 ॥ // VajLag.416

jaï sō na ēi gēhaṁ tā dūi ahōmuhī tumaṁ kīsa ।
sō hōhī majjha piō jō tujjha na khaṇḍaē vayaṇaṁ ॥ 5 ॥ // VajLag.417


[p. 113]
dūi samāgamasēullayaṅgi daralhasiyasicayadhammillē ।
thaṇajahaṇakavōlaṇahakkhaēhi nāyā si jaha paḍiyā ॥ 6 ॥ // VajLag.418

iya rakkhasāṇa vi phuḍaṁ dūi na khajjanti dūiyā1 lōē ।
aha ērisī avatthā gayāṇa amhaṁ vasē jāyā ॥ 7 ॥ // VajLag.419

acchaü tāva savibbhamakaḍakkhavikkhēvajampirī dūī ।
taggāmakuḍilasuṇahillayā vi diṭṭhā suhāvēi ॥ 8 ॥ // VajLag.420

vēllahalālāvaviyakkhaṇāu aḍayaṇapaüttiharaṇāō ।
sō raṇṇō nō gāmō jattha na dō tinni dūīō ॥ 9 ॥ // VajLag.421



---------------------------------------------------------------------

[p. 114]
[ōluggāviyāvajjāavarugṇāpaddhatiḥ]

tuha gōttāyaṇṇaṇaviyaḍaramaṇapajjhariyarasajalēṇaṁ va ।
raïmandirammi bālā abbhukkhantī paribbhamaï ॥ 1 ॥ // VajLag.422

tuha saṅgamadōhaliṇīi tīi sōhaggavimbhiyāsāē ।
navasiyasayāi dēntīi suhaya dēvā vi na hu pattā ॥ 2 ॥ // VajLag.423

tuha annēsaṇakajjammi suhaya sā harisaviyasiyakavōlā ।
jaṁ jattha natthi taṁ tattha maggamāṇī ciraṁ bhamiyā ॥ 3 ॥ // VajLag.424

agaṇiyasēsajuvāṇā bālaya vōlīṇalōyamajjāyā ।
aha sā bhamaï disāmuhapasāpiyacchī tuha kaēṇa ॥ 4 ॥ // VajLag.425


[p. 115]
nayaṇāi tuha viōē ghōlirabāhāi suhaya taṇuīē ।
hiyayaṭṭhiyasōyahuyāsadhūmabhariyāi va galanti ॥ 5 ॥ // VajLag.426

vaïmaggapēsiyāiṁ tīē nayaṇāi tammi vōlīṇē ।
ajja vi galanti paḍilaggakaṇṭayāi vva ō suhaya ॥ 6 ॥ // VajLag.427

sambhariūṇa ya ruṇṇaṁ tīi tumaṁ taha vimukkapukkāraṁ ।
niddaya jaha suhiyassa vi jaṇassa ō nivaḍiō bāhō ॥ 7 ॥ // VajLag.428

ēkkēkkamavaïvēḍhiyavivarantarataraladinnaṇayaṇāē ।
taï vōlantē bālaya pañjarasaüṇāiyaṁ tīē ॥ 8 ॥ // VajLag.429


[p. 116]
nayaṇabbhantaraghōlantabāhabharamantharāi diṭṭhīē ।
puṇaruttapēcchirīē bālaya tā kiṁ na bhaṇiō si ॥ 9 ॥ // VajLag.430

suhaya gayaṁ tuha virahē tissā hiyayaṁ pavēviraṁ ajja ।
karicalaṇacampaṇucchaliyatucchatōyaṁ miva disāsu ॥ 10 ॥ // VajLag.431

sā taï sahatthadinnaṁ ajja vi ō suhaya gandharahiyaṁ pi ।
uvvasiyaṇayaragharadēvaya vva ōmālayaṁ1 vahaï ॥ 11 ॥ // VajLag.432


[p. 117]
taha jhīṇā tuha virahē aṇudiyahaṁ sundaraṅga taṇuyaṅgī ।
jaha siḍhilavalayaṇivaḍaṇabhaēṇa ubbhiyakarā bhamaï ॥ 12 ॥ // VajLag.433

tuha virahatāviyāē tissā bālāi thaṇaharucchaṅgē ।
dijjantī aṇudiyahaṁ muṇālamālā chamacchamaï ॥ 13 ॥ // VajLag.434

sā tujjha kaē gayamayavilēvaṇā taha vaṇēkkasāhārā ।
jāyā niddaya jāyā māsāhārā pulindi vva ॥ 14 ॥ // VajLag.435

hatthaṭiṭhayaṁ kavālaṁ na muyaï nūṇaṁ khaṇaṁ pi khaṭṭaṅgaṁ ।
sā tuha virahē bālaya bālā kāvāliṇī jāyā ॥ 15 ॥ // VajLag.436


[p. 118]
taha jhīṇā jaha maüliyalōyaṇaüḍavihaḍaṇē vi asamatthā ।
sakkihiṁi dukkaraṁ gharagayaṁ pi daṭṭhuṁ tumaṁ bālā ॥ 16 ॥ // VajLag.437

nāhaṁ dūī na1 tumaṁ piō tti kō ēttha majjha vāvārō ।
sā marēi tujjha ajasō tti tēṇa dhammakkharaṁ bhaṇimō ॥ 17 ॥ // VajLag.438

bahusō vi kahijjantaṁ tuha vayaṇaṁ majjha hatthasandiṭṭhaṁ ।
na suyaṁ ti jampamāṇī puṇaruttasayaṁ kuṇaï ajjhā ॥2 18 ॥ // VajLag.439



---------------------------------------------------------------------

[p. 119]
[panthiyavajjāpathikapaddhatiḥ]

majjhaṇhapatthiyassa vi gimhē pahiyassa haraï santāvaṁ ।
hiyayaṭṭhiyajāyāmuhamayaṅkajōṇhājaluppīlō1 ॥ 1 ॥ // VajLag.440

mā uṇhaṁ piyasu jalaṁ virahiṇivirahāṇalēṇa santattaṁ ।
ēttha sarē ē panthiva gayavaïvahuyāu majjaviyā ॥ 2 ॥ // VajLag.441

kō dēsō uvvasiō kō vasiō suhaa jattha caliō si ।
ō pahiya panthadīvaya puṇō tumaṁ kattha dīsihisi ॥ 3 ॥ // VajLag.442

diṭṭhō si jēhi panthiya jēhi na diṭrṭhō si bē vi tē musiyā ।
ēkkāṇa hiyayaharaṇaṁ annāṇa vi nipphalaṁ jammaṁ ॥ 4 ॥ // VajLag.443


[p. 120]
kharapavaṇacāḍucālirakaṇṭhaṭriṭhayadinnakappaḍō pahiō ।
daïyādaṁsaṇaturiō addhuḍḍīṇō vva paḍihāi ॥ 5 ॥ // VajLag.444

daïyādaṁsaṇa tiṇhāluyassa pahiyassa ciraṇiyattassa ।
nayarāsannē dhukkōḍiyā vi hiyaē na māyanti ॥ 6 ॥ // VajLag.445



---------------------------------------------------------------------
[dhannavajjādhanyapaddhatiḥ]

tē dhannā garuyaṇiyambabimbabhārālasāhi taruṇīhiṁ ।
phuriyāharadaragaggaragirāhi jē sambharijjanti ॥ 1 ॥ // VajLag.446

tē dhannā kaḍhiṇuttuṅgathōrathaṇavīḍhabhāriyaṅgīhiṁ ।
sabbhāvaṇēhaükkaṇṭhirīhi jē sambharijjanti ॥ 2 ॥ // VajLag.447


[p. 121]
tē dhannā tāṇa namō tē cciya jīvanti vabhmahapasāyā ।
īsilhasantaṇīvīulāhi jē sambharijjanti ॥ 3 ॥ // VajLag.448

tē dhannā samayagaïndalīlalīlāyarīhi aṇavarayaṁ ।
chaṇavāsarasasaharavayaṇiyāhi jē sambharijjanti ॥ 4 ॥ // VajLag.449



---------------------------------------------------------------------
[hiyayasaṁvaraṇavajjāhr̥dayasaṁvaraṇapaddhatiḥ]

jhijjaü hiyayaṁ phuṭṭantu lōyaṇā hōu ajja maraṇaṁ pi ।
mayaṇāṇalō viyambhaü mā māṇaṁ muñca rē hiyaya ॥ 1 ॥ // VajLag.450


[p. 122]
hā hiyaya jhīṇasāhasa viyaliyamāhappacinta bhajjēsi ।
jattha gaō na gaṇijjasi tattha tumaṁ bandhasē nēhaṁ ॥ 2 ॥ // VajLag.451

hā hiyaya kiṁ kilammasi dullahajaṇagaruyasaṅgamāsāē ।
aghaḍantajuttikajjāṇubandhakaraṇē suhaṁ kattō ॥ 3 ॥ // VajLag.452

appacchandapahāvira dullahalāhaṁ jaṇaṁ vimaggantō1 ।
āyāsaṁ va bhamantō muha vva kēṇāvi khajjihisi ॥ 4 ॥ // VajLag.453

ḍajjhasi ḍajjhasu kaḍḍhasi kaḍḍhasu aha phuḍāsi hiyaya tā phuḍasu ।
jēṇa puṇō na kayāi ya annāsattē maïṁ kuṇāsi ॥ 5 ॥ // VajLag.454



---------------------------------------------------------------------

[p. 123]
[sudhariṇīvajjāsugr̥hiṇīpaddhatiḥ]

bhuñjaï bhuñjiyasēsaṁ suppaï suttammi1 pariyaṇē sayalē ।
paḍhamaṁ cēya vibujjhaï gharassa lacchī na sā ghariṇī ॥ 1 ॥ // VajLag.455

tucchaṁ tavaṇiṁ pi gharē ghariṇī taha kaha vi nēi vitthāraṁ ।
jaha tē vi bandhavā jalaṇihi vva thāhaṁ na yāṇanti ॥ 2 ॥ // VajLag.456

duggayagharammi ghariṇī rakkhantī āulattaṇaṁ païṇō ।
pucchiyadōhalasaddhā uyayaṁ ciya dōhalaṁ kahaï ॥ 3 ॥ // VajLag.457

pattē piyapāhuṇaē maṅgalavalayāi vikkiṇantīē ।
duggayaghariṇīkulavāliyāi rōvāviō gāmō ॥ 4 ॥ // VajLag.458


[p. 124]
bandhavamaraṇē vi hahā duggayaghariṇīi vi na tahā ruṇṇaṁ ।
appattabalivilakkhē vallahakāē samuḍḍīṇē ॥ 5 ॥ // VajLag.459

amuṇiyapiyamaraṇāē vāyasamuḍḍāvirīi ghariṇīē ।
rōvāvijjaï gāmō aṇudiyahaṁ baddhavēṇīē ॥ 6 ॥ // VajLag.460

ḍimbhāṇa bhuttasēsaṁ chuhākilantā vi dēi duhiyāṇaṁ ।
kulagōravēṇa varaīu rōraghariṇīu jhijjanti ॥ 7 ॥ // VajLag.461


[p. 125]
ahiyāimāṇiṇō duggayassa chāhiṁ païssa rakkhantī ।
niyabandhavāṇa jūraï ghariṇī vihavēṇa pattāṇaṁ ॥ 8 ॥ // VajLag.462



---------------------------------------------------------------------
[saīvajjāsatīpaddhatiḥ]

ubbhēu aṅguliṁ sā vilayā jā maha païṁ na kāmēi ।
sō kō vi jampaü juvā jassa maē pōsiyā diṭṭhī ॥ 1 ॥ // VajLag.463

caccaraghariṇī piyadaṁsaṇā vi taruṇī paütthavaïyā vi ।
asaīsaïjjhiyā1 duggayā vi na hu khaṇḍiyaṁ sīlaṁ ॥ 2 ॥ // VajLag.464


[p. 126]
asarisacittē diyarē suddhamaṇā piyayamē visamasīlē ।
na kahaï kuḍumbavihaḍaṇabhaēṇa taṇuyāyaē muddhā ॥ 3 ॥ // VajLag.465

gharavāvārē ghariṇī vēsā surayammi kulabahū suyaṇē ।
pariṇaïmajjhammi sahī vihurē manti vva bhiccō vva ॥ 4 ॥ // VajLag.466

kulavāliyāi pēcchaha jōvvaṇalāvaṇṇavibbhamavilāsā ।
savvē vi aggacaliyā piyammi kayaṇicchaē gantuṁ ॥ 5 ॥ // VajLag.467

purisavisēsēṇa saïttaṇāi na kulakkamēma mahilāṇaṁ ।
saggaṁ gaē vi hālē na muyaï gōlā païṭṭhāṇaṁ ॥ 6 ॥ // VajLag.468


[p. 127]
ihaparalōyaviruddhēṇa kaṇṇakaḍuēṇa garahaṇijjēṇa ।
ubhayakuladūsaṇijjēṇa dūi kiṁ tēṇa bhamiēṇa ॥ 7 ॥ // VajLag.469

jaï sō guṇāṇurāī guṇannuō maha guṇē pasaṁsēi ।
paḍhamaṁ ciya jaï asaī guṇagaṇaṇā kā taha ccēya ॥ 8 ॥ // VajLag.470

jaï uttamō1 vi bhaṇṇaï maha puraō sō vi suyaṇu aṇudiyahaṁ ।
māmi na uttama1purisā parassa dārāi pēcchanti ॥ 9 ॥ // VajLag.471



---------------------------------------------------------------------

[p. 128]
[asaīvajjāasatīpaddhatiḥ]

niyaḍakuḍaṅgaṁ1 pacchannadēulaṁ bahujuvāṇasaṅkiṇṇaṁ ।
thērō paï tti mā ruvasu putti dinnā si suggāmē ॥ 1 ॥ // VajLag.472

mā ruvasu ōṇayamuhī dhavalāyantēsu sālichēttēsu ।
hariyālamaṇḍiyamuhā naḍa vva saṇavāḍayā jāyā ॥ 2 ॥ // VajLag.473

pavvēṇa saṇaṁ pacchēṇa vañjulā dāhiṇēṇa vaḍaviḍavō ।
puttii puṇṇēhi viṇā na labbhaē ērisō gāmō ॥ 3 ॥ // VajLag.474


[p. 129]
pēkkhaha mahāṇucōjjaṁ kāṇādhariṇīi jaṁ kayaṁ kajjaṁ ।
cumbēvi1 na lahu nayaṇaṁ jhaḍatti2 nīsāriō jārō ॥ 4 ॥ // VajLag.475

paürajuvāṇō gāmō mahumāsō jōvvaṇaṁ paī thērō ।
juṇṇasurā sāhīṇā asaī mā hōu kiṁ maraü ॥ 5 ॥ // VajLag.476

dēvāṇa bambhaṇāṇa ya putti pasāēṇa ēttiyaṁ kālaṁ ।
na hu jāō amha gharē kaïyā vi saïttaṇakalaṅkō ॥ 6 ॥ // VajLag.477


[p. 130]
saṭṭhīi hōi suhavā saēṇa rambhattaṇaṁ ca pāvēi ।
puṇṇē jārasahassē indō addhāsaṇaṁ dēha ॥ 7 ॥ // VajLag.478

jaï phuḍu ēttha muyāṇaṁ jammaphalaṁ hōi kiṁ pi amhāṇaṁ ।
tā tēsu kuḍaṅgēsu ha1 tēṇa samaṁ taha nu kīlējjā ॥ 8 ॥ // VajLag.479

jō jaṁ karēi pāvaï sō taṁ sōūṇa niggayā asaī ।
ramiyavvaṁ tēṇa samaṁ tattha jaïcchāi tā ēṇhiṁ ॥ 9 ॥ // VajLag.480

asaīhi saī bhaṇiyā nihuyaṁ hōūṇa kaṇṇamūlammi ।
narayaṁ vaccasi pāvē parapurisarasaṁ ayāṇantī ॥ 10 ॥ // VajLag.481


[p. 131]
jattha na khujjayaviḍavō na naī na vaṇaṁ na ujjaḍō gēhō ।
tattha bhaṇa kaha vasijjaï suvisatthavivajjiē gāmē ॥ 11 ॥ // VajLag.482

rē rē viḍappa mā muyasu dujjaṇaṁ gilasu puṇṇimāyandaṁ ।
amayamayaṁ bhuñjantō hayāsa dīhāuō hōsi ॥ 12 ॥ // VajLag.483

chinnaṁ puṇō vi chijjaü mahumahacakkēṇa rāhuṇō sīsaṁ ।
giliō jēṇa vimukkō asaīṇaṁ dūsaō candō ॥ 13 ॥ // VajLag.484

485) taṁ kiṁ pi kaha vi hōhii labbhaï puhaviṁ vi hiṇḍamāṇēhiṁ । jēṇōsahēṇa candō jīrijjaï puṇṇimāsahiō ॥ 14 ॥


[p. 132]
kiṁ vihiṇā suralōē ēkkā vi na puṁsali tti nimmaviyā ।
sāhīṇō jēṇa sasī na bōliō nīlaraṅgammi ॥ 15 ॥ // VajLag.486

pasaraï jēṇa tamōhō phiṭṭaï candassa candimā jēṇa ।
taṁ siddha sumari siripavvayāu āṇōsahaṁ kiṁ pi ॥ 16 ॥ // VajLag.487

mā pattiyaṁ pi dijjasu puṁsali siviṇē vi kāmaḍahaṇassa ।
jō amhāṇa amittaṁ candaṁ sīsē samuvvahaï ॥ 17 ॥ // VajLag.488

asaīṇaṁ vippiya rē gavvaṁ mā vahasu puṇṇimāyanda ।
dīsihisi tumaṁ kaïyā jaha bhaggō valayakhaṇḍō vva ॥ 18 ॥ // VajLag.489


[p. 133]
avvō dhāvasu turiyaṁ kajjala bhariūṇa bē vi hatthāiṁ ।
diṭṭhō kūvāvaḍiō asaīṇaṁ dūsaō1 candō ॥ 19 ॥ // VajLag.490

maha ēsi kīsa panthiya jaï harasi niyaṁsaṇaṁ niyambāō ।
sāhēmi kassa puraō gāmō dūrē ahaṁ ēkkā ॥ 20 ॥ // VajLag.491

attā bahirandhaliyā2 bahuvihavīvāhasaṅkulō gāmō ।
majjha paī ya viēsē kō tujjha vasērayaṁ dēi ॥ 21 ॥ // VajLag.492


[p. 134]
jaṇasaṅkulaṁ na sunnaṁ rūsaï attā na dēi ōāsaṁ ।
tā vacca pahiya mā magga vāsayaṁ ēttha majjha gharē ॥ 22 ॥ // VajLag.493

kaha labbhaï sattharayaṁ amhāṇaṁ pahiya pāmaragharammi ।
unnayapaōharē pēcchiūṇa jaï vasasi tā vasasu ॥ 23 ॥ // VajLag.494

vasa pahiya aṅgaṇa cciya phiṭṭaü tā tujjha vasaṇadōhalaō ।
iha gāmē hēmantō navaraṁ gimhassa sāricchō ॥ 24 ॥ // VajLag.495


[p. 135]
ittō nivasaï attā ēttha ahaṁ ēttha pariyaṇō sayalō ।
ē pahiya rattiandhaya mā maha sayaṇē nimajjihisi ॥ 25 ॥ // VajLag.496



---------------------------------------------------------------------
[jōisiyavajjājyautiṣikapaddhatiḥ]

dīharakhaḍiyāhatthō jōisiō bhamaï nayaramajjhammi ।
jāṇaï sukkassa gaïṁ gaṇaï jaï gaṇāvaē kō vi ॥ 1 ॥ // VajLag.497

jōisiya mā vilambasu khaḍiyaṁ ghēttūṇa gaṇasu maha turiyaṁ ।
aṅgāraē paṇaṭṭhē sukkassa gaī taha ccēya ॥ 2 ॥ // VajLag.498


[p. 136]
atthi ghara cciya gaṇaō vicittakaraṇēhi niṭṭhuraṁ gaṇaï ।
na hu jāṇaï sukkagaïṁ tēṇāhaṁ tuha gharē pattā ॥ 3 ॥ // VajLag.499

jōisiya kīsa cukkasi vicittakaraṇāi jāṇamāṇō vi ।
taha kaha vi kuṇasu sigghaṁ jaha sukkaṁ niccalaṁ hōi ॥ 4 ॥ // VajLag.500

vivarīē raïbimbē nakkhattāṇaṁ ca ṭhāṇagahiyāṇaṁ ।
na paḍaï jalassa bindū sundari cittaṭiṭhaē sukkē ॥ 5 ॥ // VajLag.501


[p. 137]
viulaṁ phalayaṁ thōrā salāyayā1 tuṁ pi gaṇaya kusalō si ।
taha vi na āō sukkō saccaṁ ciya sunnahiyaō si ॥ 6 ॥ // VajLag.502

ḍajjhaü sō jōisiō vicittakaraṇāi jāṇamāṇō vi ।
gaṇiuṁ sayavāraṁ mē uṭṭhaï dhūmō gaṇantassa ॥ 7 ॥ // VajLag.503

jaï gaṇasi puṇō vi tumaṁ vicittakaraṇēhi gaṇaya savisēsaṁ ।
sukkakkamēṇa2 rahiyaṁ na hu laggaṁ sōhaṇaṁ hōi ॥ 8 ॥ // VajLag.504

mōttūṇa karaṇagaṇiyaṁ aṅgulimēttēṇa jaï vi sō gaṇaï ।
aïṇiuṇō jōisiō kaḍḍhaï nāḍīgayaṁ sukkaṁ ॥ 9 ॥ // VajLag.505


[p. 138]
bhaṇiō vi jaï na kuppasi jaï na tumaṁ hōsi kūḍajōisiō ।
tā kīsa tujjha jāyā annēhi gaṇāvaē diyahaṁ ॥ 10 ॥ // VajLag.506

aṅgārayaṁ na yāṇaï na hu bujjhaï hatthacittasañcāraṁ ।
iya māi kūḍagaṇaō kaha jāṇaï sukkasañcāraṁ ॥ 11 ॥ // VajLag.507



---------------------------------------------------------------------
[lēhayavajjālēkhakapaddhatiḥ]

masi maliūṇa na yāṇasi lēhaṇi gahiūṇa mūḍha khaliō si ।
ōsarasu kūḍalēhaya sulaliyapattaṁ viṇāsihisi ॥ 1 ॥ // VajLag.508

ḍhaliyā ya masī bhaggā ya lēhaṇī kharaḍiyaṁ ca talavaṭṭaṁ ।
dhiddhitti kūḍalēhaya ajja vi lēhattaṇē taṇhā ॥ 2 ॥ // VajLag.509


[p. 139]
pihulaṁ masibhāyaṇayaṁ atthi masī vittharaṁ ca talavaṭṭaṁ ।
amhārisāṇa kajjē hayalēhaya lēhaṇī bhaggā ॥ 3 ॥ // VajLag.510



---------------------------------------------------------------------
[vijjavajjāvaidyapaddhatiḥ]

vijja na ēsō jaraō na ya vāhī ēsa kō vi sambhūō ।
uvasamaï salōṇēṇaṁ viḍaṅgajōyāmayarasēṇaṁ ॥ 1 ॥ // VajLag.511

saccaṁ jaraē kusalō sarasuppannaṁ ya lakkhasē vāhiṁ ।
ēyaṁ puṇō vi aṅgaṁ vijja viḍaṅgēhi pannattaṁ ॥ 2 ॥ // VajLag.512

pukkārayaṁ paüñjasu bālāi rasubbhavāi vāhīē ।
ajjaṁ aṇajja nillajja vijja pējjāi na hu kajjaṁ ॥ 3 ॥ // VajLag.513


[p. 140]
sāmā khāmā na sahēi maddaṇaṁ vijja kiṁ viyappēṇaṁ ।
aggaṅgulīi dijjaü avalēhō māuliṅgassa ॥ 4 ॥ // VajLag.514

pukkāraēṇa vijjaya nivviṇṇā tuha ya dīhasāsēṇa ।
mā vārijjaü bālā bhuñjaü annaṁ jahicchāē ॥ 5 ॥ // VajLag.515

gahavaïsuēṇa bhaṇiyaṁ aüvvavijjattaṇaṁ hayāsēṇaṁ
jēṇa paüñjaï pukkārayaṁ pi pannattiyāṇaṁ pi ॥ 6 ॥ // VajLag.516

vijja tuhāgamaṇa cciya mukkā jaraēṇa kiṁ na parimuṇasi ।
tā niyasu majjha aṅgē sampaï sēō samuppannō ॥ 7 ॥ // VajLag.517


[p. 141]
vijjaya annaṁ vāraṁ maha jaraō sayaraēṇa pannattō ।
jaï taṁ1 nēcchasi dāuṁ tā kiṁ chāsī vi mā hōu ॥ 8 ॥ // VajLag.518

bālaṁ jarāvilaṅgiṁ kalamahurapalāviṇiṁ niyantassa ।
vijjassa sūsuō sūsuō vi sahasatti pannaṭṭhō ॥ 9 ॥ // VajLag.519

mōttūṇa bālatantaṁ taha ya vasīkaraṇamantatantēhiṁ ।
siddhatthēhi mahammaï taruṇī taruṇēṇa vijjēṇa ॥ 10 ॥ // VajLag.520

annaṁ na ruccaï cciya majjha piyāsāi pūriyaṁ hiyayaṁ ।
nēhasurayallayaṅgē tuha surayaṁ vijja paḍihāi ॥ 11 ॥ // VajLag.521



---------------------------------------------------------------------

[p. 142]
[dhammiyavajjādhārmikapaddhatiḥ]

jō dhammiō na pāvaï kurayaṁ mandārayaṁ ca muggarayaṁ ।
sō gahiyakaraṇḍō cciya kattō dhuttīrayaṁ1 lahaï ॥ 1 ॥ // VajLag.522

dhuttīraēṇa dhammiya jaï icchasi liṅgapūraṇaṁ kāuṁ ।
tā ējjasu majjha 2parōhaḍammi sūrammi atthamiē ॥ 2 ॥ // VajLag.523

dhuttīrayassa kajjē gahirāṇi parōhaḍāi vaccantō ।
dhammiya suraṅgakāō kurayāṇa vi navari cukkihisi ॥ 3 ॥ // VajLag.524


[p. 143]
dhuttīrayāṇa kajjēṇa dhammiō paraparōhaḍē bhamaï ।
annēhi viluppantaṁ niyayārāmaṁ na lakkhēi ॥ 4 ॥ // VajLag.525

ghēttūṇa karaṇḍaṁ bhamaï vāvaḍō paraparōhaḍē nūṇaṁ ।
dhuttīraēsu rattō ēkkaṁ pi na mēllaē dhammī ॥ 5 ॥ // VajLag.526

sulahāi parōhaḍasaṇṭhiyāi dhuttīrayāṇi mōttūṇaṁ ।
kurayāṇa kaē raṇṇaṁ pēcchaha kaha dhammiō bhamaï ॥ 6 ॥ // VajLag.527

kañcīraēhi kaṇavīraēhi dhuttīraēhi bahuēhi ।
jaï icchasi dēharayaṁ dhammiya tā maha gharē ējja ॥ 7 ॥ // VajLag.528


[p. 144]
mandārayaṁ vivajjaï kurayaṁ pariharaï cayaï bhaṅgarayaṁ ।
dhuttīrayamalahantō gahiyakaraṇḍō gaṇō bhamaï ॥ 8 ॥ // VajLag.529

viyasiyamuhāi vaṇṇujjalāi mayarandapāyaḍillāiṁ ।
dhuttīrayāi dhammiya puṇṇēhi viṇā na labbhanti ॥ 9 ॥ // VajLag.530

ēkkēṇa vi jaha dhuttīraēṇa liṅgassa uvari laggēṇa ।
mandārayāṇa dhammiya kōḍīi na taṁ suhaṁ hōi ॥ 10 ॥ // VajLag.531

sisiramayarandapajjharaṇapaürapasarantaparimalullāiṁ ।
kaṇavīrayāi gēṇhasu dhabhmiya sabbhāvarattāiṁ ॥ 11 ॥ // VajLag.532



---------------------------------------------------------------------

[p. 145]
[jantiyavajjāyāntrikapaddhatiḥ]

jantiya gulaṁ vimaggasi na ya mē icchāi vāhasē jantaṁ ।
arasanna kiṁ na yāṇasi na rasēṇa viṇā gulaṁ hōi ॥ 1 ॥ // VajLag.533

viyaḍā vi jantavāyā maüō nālō rasāulō ucchū ।
laṭṭhī vi1 suppamāṇā kiṁ jantiya ūṇayaṁ vahasi ॥ 2 ॥ // VajLag.534

saddālayaṁ sarūvaṁ vitthiṇṇaṁ vararasaṁ sumaddasahaṁ ।
jaṁ2 ērisayaṁ jantaṁ tattha suhaṁ jantiō lahaï ॥ 3 ॥ // VajLag.535


[p. 146]
taha jantiēṇa jantaṁ akkantaṁ nēhaṇibbhararasēṇa ।
jaha paḍhamaṁ ciya kuṇḍī bhariyā ēkkēṇa ghāēṇa ॥ 4 ॥ // VajLag.536

taṁ jantaṁ sā kuṇḍī sō ucchū bahalapattalacchāō ।
pīlāvaya tujjha guṇō ajja vi ūṇō rasō jāō ॥ 5 ॥ // VajLag.537



---------------------------------------------------------------------
[musalavajjāmusalāpaddhatiḥ]

candaṇavaliyaṁ diḍhakañcibandhaṇaṁ dīharaṁ suparimāṇaṁ ।
hōi gharē sāhīṇaṁ musalaṁ dhannāṇa mahilāṇaṁ ॥ 1 ॥ // VajLag.538

thōragaruyāi 1sundarakañcījuttāi hunti niyagēhē ।
dhannāṇa mahiliyāṇaṁ ukkhalasarisāi musalāiṁ ॥ 2 ॥ // VajLag.539


[p. 147]
muhabhāriyāi suṭṭhu vi suṭṭhu vi kañcīi diḍhanibaddhāiṁ ।
annāhiṁ pi hu juṇṇukkhalammi bhajjanti musalāiṁ ॥ 3 ॥ // VajLag.540

bhamiō ciraṁ asēsō gāmō maï sahiyaō sayaṁ vāraṁ ।
gēhukkhalaparimāṇēṇa māmi musalaṁ ciya na diṭṭhaṁ ॥ 4 ॥ // VajLag.541

bhaddamuhamaṇḍaṇaṁ ciya darapihulaṁ taha ya kañcisōhillaṁ ।
annēsiṁ piya1 musalaṁ paḍichandaṁ tēṇa vaccāmō ॥ 5 ॥ // VajLag.542



---------------------------------------------------------------------
[bālāsaṁvaraṇavajjābālāsaṁvaraṇapaddhatiḥ]

jassa tumaṁ aṇurattā sō tujjha ya mandahaṇēhaō putti ।
na hu dijjaï tālī dīharacchi ēkkēṇa hatthēṇa ॥ 1 ॥ // VajLag.543


[p. 148]
jattha gaō tattha gaō sāmali sīhō na juppaï halammi ।
sappurisō vi taha cciya puṁsasu nayaṇāi mā ruṇṇaṁ ॥ 2 ॥ // VajLag.544

taïyā vārijjantī piyali1 païṁ ullirīhi acchīhiṁ ।
ēṇhiṁ virahāvatthaṁ puṇō vahantī kilāmihisi ॥ 3 ॥ // VajLag.545

mā ruvasu putti chēyāṇa aggaē khijjihinti nayaṇāiṁ ।
na hu khijjaï tāṇa maṇaṁ sēllaṁ miva salilapūrēṇaṁ ॥ 4 ॥ // VajLag.546

dāṇaṁ na dēnti bahulaṁ nēhaṁ darisanti nēya rajjanti ।
gēṇhanti na dēnti maṇaṁ putti cchēyā durārāhā ॥ 5 ॥ // VajLag.547


[p. 149]
rajjanti1 nēya kassa vi rattā pasayacchi na hu virajjanti1 ।
diṇayarakara vva chēyā adiṭṭhadōsā vi rajjanti1 ॥ 6 ॥ // VajLag.548

rajjāvanti2 na rajjahim̐3 haranti hiyayaṁ na dēnti niyahiyayaṁ ।
chēyā bhuyaṅgasarisā ḍasiūṇa paraṁmuhā hōnti ॥ 7 ॥ // VajLag.549

rajjāvanti2 na rajjahim̐3 dēnti asōkkhaṁ na dukkhiyā hunti ॥
asuyaviṇaya tti ēṇhiṁ dukkhārāhā jaē chēyā ॥ 8 ॥ // VajLag.550

rattē rattā kasaṇammi kasaṇayā dhavalayammi taha dhavalā ।
phalihamaṇi vva chaïllā hunti jaṇē putti sampuṇṇā ॥ 9 ॥ // VajLag.551



---------------------------------------------------------------------

[p. 150]
[kuṭṭiṇīsikkhāvajjākuṭṭinīśikṣāpaddhatiḥ]

darahasiyakaḍakkhaṇirikkhaṇāi siṅgārakammamasiṇāiṁ ।
ēyāi puṇō sikkhasu niruvamasōhaggadaïyāiṁ ॥ 1 ॥ // VajLag.552

maggantī mūliyamūliyāi mā bhamasu gharaharaṁ putti ।
chandāṇuvattaṇaṁ piyayamassa ēvaṁ vasītakaṇaṁ ॥ 2 ॥ // VajLag.553

bhūsaṇapasāhaṇāḍambarēhi mā khivasu1 putti appāṇaṁ ।
rañjijjaï jēṇa jaṇō anna cciya tē alaṅkārā ॥ 3 ॥ // VajLag.554

annāsattē vi piē ahiyayaraṁ āyaraṁ kuṇijjāsu ।
uddhacchi vēyaṇāi vi namanti cariyāi vi guṇēhiṁ ॥ 4 ॥ // VajLag.555


[p. 151]
na viṇā sabbhāvēṇaṁ ghēppaï paramatthajāṇaō lōō ।
kō juṇṇamañjaraṁ kañjiēṇa vēyāriuṁ taraï ॥ 5 ॥ // VajLag.556

jēṇa viṇā na valijjaï1 aṇuṇijjaï sō kayāvarāhō vi ।
patta vi nayaradāhē bhaṇa kassa na vallahō aggī ॥ 6 ॥ // VajLag.557

avvō jāṇāmi ahaṁ tumha pasāēṇa cāḍuyasayāiṁ ।
ēkkaṁ navari na jāṇē niṇṇēhē2 ramaṇapajjharaṇaṁ ॥ 7 ॥ // VajLag.558

tāva cciya ḍhalahalayā jāva cciya nēhapūriyasarīrā ।
siddhatthā uṇa chēyā nēhavihūṇā khalīhunti ॥ 8 ॥ // VajLag.559



---------------------------------------------------------------------

[p. 152]
[vēsāvajjāvēśyāpaddhatiḥ]

ahiṇi vva kuḍilagamaṇā rōraharē dīvaya vva niṇṇēhā ।
sukaï vva atthaluddhā vēsaṁ daṭaṭhūṇa vandāmi ॥ 1 ॥ // VajLag.560

vaṇṇaḍḍhā muharasiyā nēhavihūṇā vi laggaē kaṇṭhaṁ ।
pacchā karaï viyāraṁ balahaṭṭuyasārisā vēsā ॥ 2 ॥ // VajLag.561

sahaï salōhā ghaṇaghāyatāḍaṇaṁ taha ya bāṇasambandhaṁ ।
kuṇṭhi vva paürakuḍilā vēsā muṭṭhīi saṁvahaï ॥ 3 ॥ // VajLag.562


[p. 153]
jāō piyaṁ piyaṁ paï ēkkaṁ vijjhāiṁ taṁ ciya palittaṁ ।
hōi avaraṭṭhiō cciya vēsāsatthō tiṇaggi vava ॥ 4 ॥ // VajLag.563

nimmalapavittahārā bahulōhā pulaïēṇa aṅgēṇa ।
khaggalaïya vva vēsā kōsēṇa viṇā na saṁvahaï ॥ 5 ॥ // VajLag.564

dhaṇasañcayā1 sugujjhā nibaddhalōhā bhuyaṅgamahaṇijjā ।
mañjūsiya vva vēsā ṭhāṇaṁ ciya lōhavittassa ॥ 6 ॥ // VajLag.565


[p. 154]
na gaṇēi rūpavantaṁ na kulīṇaṁ nēya rūvasampannaṁ ।
vēsā vāṇarisarisā jattha phalaṁ tattha saṅkamaï ॥ 7 ॥ // VajLag.566

annannarāyarasiyaṁ āsannapaōharaṁ guṇavihūṇaṁ ।
ṭhaḍḍhaṁ sahāvavaṅkaṁ vēsāhiyayaṁ suradhaṇu vva ॥ 8 ॥ // VajLag.567

kavaḍēṇa ramanti jaṇaṁ piyaṁ payampanti atthalōhēṇa ।
tāṇa namō vēsāṇaṁ appā vi na vallahō jāṇa ॥ 9 ॥ // VajLag.568

kulalañchaṇaṁ akittī atthassa khaō asīlasaṁvāsō ।
gantuṁ ciya vēsaharaṁ na jujjaē paṇḍiyajaṇassa ॥ 10 ॥ // VajLag.569


[p. 155]
sampattiyāi kālaṁ gamēsu sulahāi appamullāē ।
dēulavāḍayapattaṁ tuṭṭaṇa sīlaṁ aïmahagdhaṁ ॥ 11 ॥ // VajLag.570

vēsāṇa kavaḍasayapūriyāṇa sabbhāvaṇēharahiyāṇaṁ ।
attharahiō na ruccaï pañcakkhō kāmadēvō vi ॥ 12 ॥ // VajLag.571

atthassa kāraṇēṇaṁ cumbanti muhāi vaṅkavirasāiṁ ।
appā vi jāṇa vēsō kō tāṇa parō piō hōi ॥ 13 ॥ // VajLag.572

supamāṇā ya susuttā bahurūvā taha ya kōmalā sisirē ।
kattō puṇṇēhi viṇā vēsā paḍiya vva sampaḍaï ॥ 14 ॥ // VajLag.573


[p. 156]
kuḍilattaṇaṁ ca vaṅkattaṇaṁ ca vañcattaṇaṁ asaccaṁ ca ।
annāṇa hunti dōsā vēsāṇa puṇō alaṅkārā ॥ 15 ॥ // VajLag.574

sarasā nihasaṇasārā gandhaḍḍhā bahubhuyaṅgaparimaliyā1 ।
candaṇalaya vva vēsā bhaṇa kassa na vallahā hōi ॥ 16 ॥ // VajLag.575

mā jāṇaha maha suhayaṁ vēsāhiyayaṁ samammaṇullāvaṁ ।
sēvālalittapattharasarisaṁ paḍaṇēṇa jāṇihisi ॥ 17 ॥ // VajLag.576

ēkkaṁ khāyaï maḍayaṁ annaṁ ca kaḍakkharakkhiyaṁ dharaï ।
annassa dēi diṭṭhiṁ masāṇasivasārisā vēsā ॥ 17 ॥ // VajLag.577


[p. 157]
gahiūṇa sayalaganthaṁ mōkkhaṁ jhāyanti taggayamaṇāō ।
vēsā muṇisāricchā niccaṁ ciya kavaliyāhatthā ॥ 19 ॥ // VajLag.578



---------------------------------------------------------------------
[kiviṇavajjākr̥paṇapaddhatiḥ]

na hu kassa vi dēnti dhaṇaṁ annaṁ dēntaṁ pi taha nivāranti ।
atthā kiṁ kiviṇatthā satthāvatthā suyanti vva ॥ 1 ॥ // VajLag.579

nihaṇanti dhaṇaṁ dharaṇīyalammi iya jāṇiūṇa kiviṇajaṇā ।
pāyālē gantavvaṁ tā gacchaü aggaṭhāṇaṁ pi ॥ 2 ॥ // VajLag.580


[p. 158]
kariṇō hariṇaharaviyāriyassa dīsanti mōttiyā kumbhē ।
kiviṇāṇa navari maraṇē payaḍa cciya hunti bhaṇḍārā ॥ 3 ॥ // VajLag.581

parimusaï karayalēṇa vi pēcchaï acchīhi taṁ sayā kiviṇō ।
ālihiyabhittibāullayaṁ va na hu bhuñjiuṁ taraï ॥ 4 ॥ // VajLag.582

pucchijjantā niyapariyaṇēṇa payaḍanti nēya taṁ atthaṁ ।
santaṁ pi dhaṇaṁ natthi tti jē bhaṇanti1 tē mahādhīrā ॥ 5 ॥ // VajLag.583

atthaṁ dharanti viyalā na dēnti pūyanti sayalabhūyāiṁ ।
puṇṇakkhaēṇa jhijjaï na sampayā cāyabhōēṇa ॥ 6 ॥ // VajLag.584


[p. 159]
dēmi na kassa vi jampaï uddārajaṇassa viviharayaṇāiṁ ।
cāēṇa viṇā vi narō puṇō vi lacchīi pammukkō ॥ 1 ॥ // VajLag.585



---------------------------------------------------------------------
[uḍḍavajjākūpakhanakapaddhatiḥ]

chuhaï daḍhaṁ kuddālaṁ aïgamaṇē āulaṁ va pēllēi ।
vilihaï dō vi taḍīō āṇaï hiyapāṇiyaṁ uḍḍō ॥ 1 ॥ // VajLag.586

sirajāṇuē1 niuttō uḍḍō hatthēṇa khaṇaṇakusalēṇa ।
kuddālēṇa ya rahiyaṁ kaha uḍḍō āṇaē uyayaṁ ॥ 2 ॥ // VajLag.587

niddayakuddālayamajjha2 bahulucchalantajalasōttaṁ ।
uḍḍō laddhappharisō bhariyaṁ pi na mēllaē vāviṁ ॥ 3 ॥ // VajLag.588


[p. 160]
kuddālaghāyaghaṇatāḍaṇēṇa pajjharaï vasuha na hu cōjjaṁ ।
sō uḍḍō jassa vi dasaṁṇēṇa vaḍavā jalaṁ dēi ॥ 4 ॥ // VajLag.589



---------------------------------------------------------------------
[kaṇhavajjākr̥ṣṇapaddhatiḥ]

'kusalaṁ rāhē' 'suhiō si kaṁsa' 'kaṁsō kahiṁ' 'kahiṁ rāhā' ।
iya bāliyāi bhaṇiē vilakkhahasiraṁ hariṁ namaha ॥ 1 ॥ // VajLag.590

taṁ namaha jassa gōṭṭhē mayaṇāṇalatāviyāu gōvīō ।
pāyaḍakaṇṭhaggahamaggirīu riṭṭhaṁ pasaṁsanti ॥ 2 ॥ // VajLag.591


[p. 161]
kaṇhō jayaï juvāṇō rāhā ummattajōvvaṇā jayaï ।
jaüṇā bahulataraṅgā tē diyahā tēttiya1 ccēva ॥ 3 ॥ // VajLag.592

tihuyaṇaṇamiō vi harī nivaḍaï gōvāliyāi calaṇēsu ।
saccaṁ ciya nēhaṇirandhalēhi dōsā na dīsanti ॥ 4 ॥ // VajLag.593

kaṇhō kaṇhō nisi candavajjiyā nibiḍavēḍisā jaüṇā ।
bhamarī hōhisi jaï, lahasi putti vayaṇassa gandhēṇa ॥ 5 ॥ // VajLag.594


[p. 162]
kēsiviyāraṇaruhirullakupparugdhasaṇalañchaṇagdhaviyaṁ ।
na muēi kaṇha juṇṇaṁ pi kañcuyaṁ ajja vi visāhā ॥ 6 ॥ // VajLag.595

rāhāi kavōlatalucchalantajōṇhāṇivāyadhavalaṅgō ।
raïrahasavāvaḍāē dhavalō āliṅgiō kaṇhō ॥ 7 ॥ // VajLag.596


[p. 163]
dhavalaṁ dhavalacchīē mahuraṁ mahurāurīi majjhammi ।
takkaṁ vikkantīē kaṇhō kaṇhō tti vāhariō ॥ 8 ॥ // VajLag.597

saccaṁ cēya bhuyaṅgī visāhiyā kaṇha taṇhahā hōi ।
santē vi viṇayataṇaē jīē dhummāviō taṁ si ॥ 9 ॥ // VajLag.598

kēsava purāṇapurisō saccaṁ ciya taṁ si jaṁ jaṇō bhaṇaï ।
jēṇaṁ visāhiyāē bhamasi sayā hatthalaggāē ॥ 10 ॥ // VajLag.599


[p. 164]
kisiō si kīsa kēsava kiṁ na kaō dhannasaṅgahō mūḍha ।
kattō maṇapariōsō visāhiyaṁ bhuñjamāṇassa ॥ 11 ॥ // VajLag.600

vihaḍaü maṇḍilavandhō bhajjaü rāsō na muccaē kaṇha ।
navasiyasaēhi laddhō tuha hatthō majjha hatthēṇa ॥ 12 ॥ // VajLag.601

kaṇhō dēvō dēvā vi pattharā suyaṇu nimmavijjanti ।
aṁsūhi na maüijjanti pattharā kiṁ va ruṇṇēṇa ॥ 13 ॥ // VajLag.602


[p. 165]
mahurārajjē vi harī na muyaï gōvāliyāṇa taṁ pēmmaṁ ।
khaṇḍanti na sappurisā paṇayaparūḍhāi pēmmāiṁ ॥ 14 ॥ // VajLag.603

saccaṁ ciya cavaï jaṇō amuṇiyaparamattha nandagōvālō ।
thaṇajīvaṇō si kēsava ābhīrō natthi sandēhō ॥ 15 ॥ // VajLag.604

sambharasi kaṇha kālindimajjaṇē maha kaḍillapaṅguraṇaṁ ।
ēṇhiṁ mahurārajjē ālavaṇassāvi sandēhō ॥ 16 ॥ // VajLag.605



---------------------------------------------------------------------
[ruddavajjārudrapaddhatiḥ]

raïkalahakuviyagōrīcalaṇāhayaṇivaḍiē jaḍājūḍē ।
nivaḍantacandarumbhaṇavilōlahatthaṁ haraṁ namaha ॥ 1 ॥ // VajLag.606


[p. 166]
parihāsavāsachōḍaṇakarakisalayaruddhaṇayaṇajuyalassa ।
ruddassa taïyaṇayaṇaṁ pavvaïparicumbiyaṁ jayaï ॥ 2 ॥ // VajLag.607

sañjhāsamaē parikuviya gōriyāmuddavihaḍaṇaṁ viulaṁ ।
addhummillapalōyanta1 lōyaṇaṁ taṁ haraṁ namaha ॥ 3 ॥ // VajLag.608

candāhayapaḍibimbāi2 jāi mukkaṭṭahāsabhīyāē ।
gōrīi māṇavihaḍaṇaghaḍantadēhaṁ haraṁ namaha ॥ 4 ॥ // VajLag.609

namiūṇa gōrivayaṇassa pallavaṁ laliyakamalasarabhamaraṁ ।
kayaraïmayarandakalaṁ laliyamuhaṁ taṁ haraṁ namaha ॥ 5 ॥ // VajLag.610



---------------------------------------------------------------------

[p. 167]
[hiyālīvajjāhr̥dayavatīpaddhatiḥ]

vivarīyarayā lacchī bambhaṁ ṭaṭṭhūṇa nāhikamalatthaṁ ।
hariṇō dāhiṇaṇayaṇaṁ rasāulā kīsa jhampēi ॥ 1 ॥ // VajLag.611

ḍhakkasi hatthēṇa muhaṁ jaṁ jampasi aṇimisaṁ palōyantō ।
hasiraṁ ca vahasi vayaṇaṁ tuha nāha na nivvuyā diṭṭhī ॥ 2 ॥ // VajLag.612

jaï sā sahīhi bhaṇiyā tujjha muhaṁ puṇṇacandasāricchaṁ ।
tā kīsa muddhaḍamuhī karēṇa gaṇḍatthalaṁ pusaï1 ॥ 3 ॥ // VajLag.613


[p. 168]
acchīhi païṁ sihiṇēhi diyavaraṁ guruyaṇaṁ niyambēṇa ।
tinni vi jūrēi vahū na yāṇimō kēṇa kajjēṇa ॥ 4 ॥ // VajLag.614

jaï sā païṇā bhaṇiyā tilayaṁ viraēmi attaṇō(? attaṇā)tujjha ।
tā kīsa muddhaḍamuhī hasiūṇa parammuhī ṭhāi ॥ 5 ॥ // VajLag.615

hiyaē rōsuggiṇṇaṁ pāyapahāraṁ sirammi patthantō ।
taha u tti piō māṇaṁsiṇīi thōraṁsuaṁ ruṇṇaṁ ॥ 6 ॥ // VajLag.616


[p. 169]
taṁ daṭṭhūṇa juvāṇaṁ pariyaṇamajjhammi pōḍhamahilāē ।
utphulladalaṁ kamalaṁ karēṇa maülāiyaṁ kīsa ॥ 7 ॥ // VajLag.617

hantūṇa varagaïndaṁ vāhō ēkkēṇa navari bāṇēṇa ।
dhuvaï saraṁ piyaï jalaṁ taṁ jāṇaha kēṇa kajjēṇa ॥ 8 ॥ // VajLag.618

kuṅkumakayaṅgarāyaṁ paḍihatthapaōharī kuraṅgacchī ।
sayaṇammi nāvagūhaï ramaṇaṁ bhaṇa kēṇa kajjēṇa ॥ 8 ॥ // VajLag.619


[p. 170]
sālattayaṁ payaṁ ūruēsu taha kajjalaṁ ca calaṇēsu ।
paṭṭhīi tilayamālaṁ vahanta kaha sē rayaṁ pattō ॥ 10 ॥ // VajLag.620

ahiṇavapēmmasamāgamajōvvaṇariddhīvasantamāsammi ।
pavasantassa vi païṇō bhaṇa kīsa palōiyaṁ sīsaṁ ॥ 11 ॥ // VajLag.621

jaï dēvarēṇa bhaṇiyā khaggaṁ dhēttūṇa rāulē vacca ।
tā kīsa muddhaḍamuhī hasiūṇa palōaē sējjaṁ ॥ 12 ॥ // VajLag.622

jaï sāsuyāi bhaṇiyā piyavasahiṁ putti dīvayaṁ dēhi ।
tā kīsa muddhaḍamuhī hasiūṇa palōyaē hiyayaṁ ॥ 13 ॥ // VajLag.623


[p. 171]
jaï sā sahīhi bhaṇiyā tujjha paī sunnadēulasamāṇō ।
tā kīsa muddhaḍamuhī ahiyayaraṁ gavvamuvvahaï ॥ 14 ॥ // VajLag.624



---------------------------------------------------------------------
[sasayavajjāśaśakapadghatiḥ]

ḍhuruḍhullantō racchāmuhēsu varamahiliyāṇa hatthēsu ।
khandhārahārisasaō vva putti daïō na chuṭṭihii ॥ 1 ॥ // VajLag.625

tilatusamēttēṇa vi vippiēṇa taha hōi garuyasantāvō ।
suhaya vivajjaï sasaō cammacchēēṇa vi varāō ॥ 2 ॥ // VajLag.626


[p. 172]
iha indadhaṇu iha mēhagajjiyaṁ iha sihīṇa ullāvō ।
pahiō hārī sasaō vva pāusē kaha na bhālēi1 ॥ 3 ॥ // VajLag.627

jā icchā kā vi maṇōpiyassa taggaya maṇammi pucchāmō2 ।
sasaya vahillō si tumaṁ jīvijjaï annahā kattō ॥ 4 ॥ // VajLag.628

aliēṇa va saccēṇa va gēṇhasi nāmaṁ pi daḍḍhagamaṇassa ।
suhaya vivajjaï sasaō cammacchēēṇa vi varāō ॥ 5 ॥ // VajLag.629



---------------------------------------------------------------------
[vasantavajjāvasantapaddhatiḥ]

vaṇayaturayāhirūḍhō aliulajhaṅkāratūraṇigghōsō ।
pattō vasantarāō parahuyavaraghuṭṭhajayasaddō ॥ 1 ॥ // VajLag.630


[p. 173]
paridhūsarā vi sahayāramañjarī vahaü mañjarīṇāmaṁ ।
nīsēsapasūṇaparammūhaṁ kayaṁ jīi bhamaraülaṁ ॥ 2 ॥ // VajLag.631

ubbhijjaï sahayārō viyasaï kundō ya viyasaï asōō ।
sisirapariṇāmasuhiyaṁ1 ummīlaṁ2 paṅkayaṁ sahasā ॥ 3 ॥ // VajLag.632

rundāravindamandiramayarandāṇaṁyāliriñchōlī ।
raṇajhaṇaï kasaṇamaṇimēhala vva mahumāsalacchīē ॥ 4 ॥ // VajLag.633

sandhukkijjaï hiyaē parimalaāṇandiyālimālāhiṁ ।
ullāhi vi disimaṇimañjarīhi lōyassa mayaṇaggī ॥ 5 ॥ // VajLag.634


[p. 174]
gahiūṇa cūyamañjari kīrō paribhamaï pattalāhatthō ।
ōsarasu sisiraṇaravara laddhā puhavī vasantēṇa ॥ 6 ॥ // VajLag.635

kiṁ karaï turiyaturiyaṁ aliulaghaṇavammalō ya sahayārō ।
pahiyāṇa viṇāsāsaṅkiya1 vva lacchī vasantassa ॥ 7 ॥ // VajLag.636

laṅkālayāṇa puttaya vasantamāsammi laddhapasarāṇaṁ ।
āvīyalōhiyāṇaṁ bīhēi jaṇō palāsāṇaṁ ॥ 8 ॥ // VajLag.637


[p. 175]
ēkkō cciya duvvisahō virahō mārēi gayavaī bhīmō ।
kiṁ puṇa gahiyasilīmuhasamāhavō phagguṇō pattō ॥ 9 ॥ // VajLag.638

hōsaï kila sāhārō sāhārē aṅgaṇambhi vaḍḍhantē1 ॥
pattē vasantamāsē vasantamāsāi sōsēi ॥ 10 ॥ // VajLag.639

kiṅkari kari ma ajuttaṁ jaṇēṇa jaṁ bālaō tti bhaṇiō si ।
dhavalattaṁ dēntō kaṇṭayāṇa sāhāṇa maliṇattaṁ ॥ 11 ॥ // VajLag.640


[p. 176]
mā rajja1 suhañjaṇaē sōhañjaṇaē ya diṭṭhamattimmi ।
bhajjihisi ya sāhasiyā sā hasiyā savvalōēṇa ॥ 12 ॥ // VajLag.641



---------------------------------------------------------------------
[gimhavajjāgrīṣmapaddhatiḥ]

avarēṇa tavaï sūrō sūrēṇa ya tāviyā tavaï rēṇū ।
sūrēṇaparēṇa puṇō dōhiṁ pi hu tāviyā puhavī ॥ 1 ॥ // VajLag.642

gimhē davaggimasimaïliyāi dīsanti viñjhasiharāiṁ ।
āsasu paütthavaïē na hunti navapāusabbhāiṁ ॥ 2 ॥ // VajLag.643


[p. 177]
ḍuhiūṇa niravasēsaṁ sasāvayaṁ sukkharukkhamārūḍhō ।
kiṁ sēsaṁ ti davaggī puṇō vi raṇṇaṁ palōēi ॥ 3 ॥ // VajLag.644

mūlāhintō sāhāṇa niggamō hōi sayalarukkhāṇaṁ ।
sāhāhi mūlabandhō jēhi kaō tē tarū dhannā ॥ 4 ॥ // VajLag.645



---------------------------------------------------------------------
[pāusavajjāprāvr̥ṭpaddhatiḥ]

bhaggō gimhappasarō1 mēhā gajjanti laddhasambhāṇā ।
mōrēhi vi ugghuṭṭhaṁ pāusarāyā ciraṁ jayaü ॥ 1 ॥ // VajLag.646

kakkhāyapiṅgalacchō kasaṇaṅgō caḍulavijjujīhālō ।
pahiyadhariṇīi diṭṭhō mēhō ukkāpisāō vva ॥ 2 ॥ // VajLag.647


[p. 178]
gajjanti ghaṇā bhaggā ya panthayā pasariyāu sariyāō ।
ajja vi ujjuyasīlē piyassa panthaṁ palōēsi ॥ 3 ॥ // VajLag.648

aṇujhijjirīu ālōiūṇa pahiyassa pahiyajāyāō ।
dhārāmōkkhaṇihēṇaṁ mēhāṇa galanti aṁsūṇi ॥ 4 ॥ // VajLag.649

uccaṁ uccāviyakandharēṇa bhaṇiyaṁ va pāusē sihiṇā ।
kē kē imē paütthā mōttūṇa gharēsu ghariṇīō ॥ 5 ॥ // VajLag.650

jā nīlajalaharōdāra1gajjiē maraï nēya tuha jāyā ।
tā pahiya turiyaturiyaṁ vaha vaha ullavaï kalakaṇṭhī ॥ 6 ॥ // VajLag.651


[p. 179]
amuṇiyapayasañcārā dīsanti bhayaṅkarā bhuyaṅga vva ।
visavisamā dullaṅghā mēhā mahimaṇḍalē laggā ॥ 7 ॥ // VajLag.652



---------------------------------------------------------------------
[sarayavajjāśaratpaddhatiḥ]

susaï va paṅkaṁ na vahanti nijjharā barahiṇō na naccanti ।
taṇuāyanti naīō atthamiē pāusaṇarindē ॥ 1 ॥ // VajLag.653

uyaha1 tarukōḍarāō gacchantī pūsayāṇa2 riñchōlī ।
saraē jariō vva dumō pittaṁ va salōhiyaṁ vamaï ॥ 2 ॥ // VajLag.654



---------------------------------------------------------------------

[p. 180]
[hēmantavajjāhēmattapaddhatiḥ]

jāṇijjaï na u piyamappiyaṁ pi lōyāṇa tabhmi hēmantē ।
suyaṇasamāgama vaggī niccaṁ niccaṁ suhāvēi ॥ 1 ॥ // VajLag.655



---------------------------------------------------------------------
[sisiravajjāśiśirapaddhatiḥ]

ḍajjhantu sisiradiyahā piyamappiyaṁ jaṇō vahaï ।
daṁhavayaṇassa va hiyaē sīyāyavaṇakkhaō jāō ॥ 1 ॥ // VajLag.656

avadhūyaalakkhaṇadhūsarāu dīsanti pharusalukkhāō ।
uya sisiravāyalaïyā1 alakkhaṇā dīṇapurisa vva ॥ 2 ॥ // VajLag.657

cōrāṇa kāmuyāṇa ya pāmarapahiyāṇa kukkuḍō raḍaï ।
rē palaha ramaha vāhayaha2 vahaha taṇuijjaē rayaṇī ॥ 3 ॥ // VajLag.658



---------------------------------------------------------------------

[p. 181]
[jarāvajjājarāpaddhatiḥ]

tā dhaṇariddhī tā sundarattaṇaṁ tā viyaḍḍhimā lōē ।
jā taruṇīyaṇakaḍuyattaṇāi na hu hunti paliyāiṁ ॥ 1 ॥ // VajLag.659

na tahā lōyammi kaḍakkhiyammi na hu jampiyaṁ taha ccēya ।
jaha jaha1 taruṇīyaṇalōyaṇēsu sīsē paḍantāṇaṁ ॥ 2 ॥ // VajLag.660

ramiyaṁ jahicchiyāē dhūlīdhavalammi gāmamajjhammi ।
ḍimbhattaṇassa diyahā ya ṇaṁ kayā jarayadiyaha vva ॥ 3 ॥ // VajLag.661

saṅkuiyakampiraṅgō sasaṅkirō dinnasayalapayamaggō ।
paliyāṇa lajjamāṇō na gaṇēi aïttaē dinnaṁ ॥ 4 ॥ // VajLag.662


[p. 182]
vammahamakkhaṇadivvōsahīi aṅgaṁ ca kuṇaï jararāō ।
pēcchaha niṭṭhurahiyaō ēṇhiṁ sēvēi taṁ kāmō ॥ 5 ॥ // VajLag.663

ujjhasu visayaṁ pariharasu dukkayaṁ kuṇasu niyamaṇē dhammaṁ ।
ṭhāūṇa kaṇṇamūlē iṭṭhaṁ siṭṭhaṁ va paliēṇa ॥ 6 ॥ // VajLag.664

jīyaṁ jalabindusamaṁ uppajjaï jōvvaṇaṁ saha jarāē ।
diyahā diyahēhi samā na hunti kiṁ niṭṭhurō lōō ॥ 7 ॥ // VajLag.665

varisasayaṁ naraāū tassa vi addhēṇa hunti rāīō ।
addhassa ya addhayaraṁ haraï jarā bālabhāvō ya ॥ 8 ॥ // VajLag.666

kō ēttha sayā suhiō kassa va lacchī thirāi pēmmāiṁ ।
kassa va na hōi paliyaṁ bhaṇa kō na hu khaṇḍiō vihiṇā ॥ 9 ॥ // VajLag.667



---------------------------------------------------------------------

[p. 183]
[mahilāvajjāmahilāpaddhatiḥ]

gahacariya dēvacariyaṁ tārācariyaṁ carācarē cariyaṁ ।
jāṇanti sayalacariyaṁ mahilācariyaṁ na yāṇanti1 ॥ 1 ॥ // VajLag.668

bahukūḍakavaḍabhariyā māyārūvēṇa rañjaē hiyayaṁ ।
mahilāē sabbhāvaṁ ajja vi bahavō na yāṇanti1 ॥ 2 ॥ // VajLag.669

ghēppaï macchāṇa paē āyāsē pakkhiṇō ya payamaggō ।
ēkkaṁ navari na ghēppaï dullakkhaṁ kāmiṇīhiyayaṁ ॥ 3 ॥ // VajLag.670



---------------------------------------------------------------------
[puvvakayakambhavajjāpūrvakr̥takarmapaddhatiḥ]

iha lōē cciya dīsaï saggō naraō ya kiṁ parattēṇa ।
dhaṇavilasiyāṇa saggō naraō dāliddiya2jaṇāṇaṁ ॥ 1 ॥ // VajLag.671


[p. 184]
vihaḍanti suvā vihaḍanti bandhavā vihaḍēi sañciō atthō ।
ēkkaṁ navari na vihaḍaï narassa puvvakkayaṁ kabhmaṁ ॥ 2 ॥ // VajLag.672

avaharaï jaṁ na vihiyaṁ jaṁ vihiyaṁ taṁ puṇō na nāsēi ।
aïṇiuṇō navari vihī sitthaṁ pi na baḍḍhiuṁ dēi ॥ 3 ॥ // VajLag.673

jaṁ ciya vihiṇā lihiyaṁ taṁ ciya pariṇamaï sayalalōyassa ।
iya jāṇiūṇa dhīrā vihurē vi na kāyarā hunti ॥ 4 ॥ // VajLag.674

pāvijjaï jattha suhaṁ pāvijjaï maraṇabandhaṇaṁ jattha ।
tēṇa tahiṁ ciya nijjaï niyakammagalatthiō jīvō ॥ 5 ॥ // VajLag.675


[p. 185]
tā kiṁ bhaēṇa kiṁ cintiēṇa kiṁ jūriēṇa bahuēṇa ।
jaï sō ccēva viyambhaï puvvakaō puṇṇapariṇāmō ॥ 6 ॥ // VajLag.676

kō dāūṇa samatthō kō vā hariūṇa jassa jaṁ vihiyaṁ ।
pariṇamaï phalaṁ puttaya puvvakkammāṇusārēṇa ॥ 7 ॥ // VajLag.677



---------------------------------------------------------------------
[ṭhāmavajjāsthānapaddhatiḥ]

rāyaṅgaṇammi parisaṇṭhiyassa jaha kuñjarassa māhappaṁ ।
viñjhasiharammi na tahā ṭhāṇēsu guṇā visaṭṭanti1 ॥ 1 ॥ // VajLag.678

ajjhākavōlaparisaṇṭhiyassa jaha candaṇassa māhappaṁ ।
malayasiharē vi na tahā ṭhāṇēsu guṇā visaṭṭanti ॥ 2 ॥ // VajLag.679


[p. 186]
varataruṇiṇayaṇarisaṇṭhiyassa jaha kajjalassa māhappaṁ ।
dīvasiharē vi na tahā ṭhāṇēsu guṇā visaṭṭanti ॥ 3 ॥ // VajLag.680

kēsāṇa dantaṇahaṭhakkurāṇa vahuyāṇa vahuyaṇē taha ya ।
thaṇayāṇa ṭhāṇacukkāṇa māmi kō āyaraṁ kuṇaï ॥ 4 ॥ // VajLag.681

ṭhāṇaṁ na muyaï dhīrō ṭhakkurasaṅghassa duṭṭhavaggassa ।
ṭhantaṁ pi1 dēi jujjhaṁ ṭhāṇē ṭhāṇē jasaṁ lahaï ॥ 5 ॥ // VajLag.682

gahiyavimukkā tēyaṁ jaṇanti2 sāmāiṇō narindāṇaṁ ।
daṇḍō taha cciya ṭṭhiya āmūlaṁ haṇaï ṭaṅkārō ॥ 6 ॥ // VajLag.683

uyahivaḍavāṇalāṇaṁ parōpparulhavaṇasōsaṇamaṇāṇaṁ ।
amuṇiyamajjhapajalaṇāṇa vaïyarō jiṇaï jiyalōē ॥ 7 ॥ // VajLag.684



---------------------------------------------------------------------

[p. 187]
[guṇavajjāguṇapaddhatiḥ]

jaï natthi guṇā tā kiṁ kulēṇa guṇiṇō kulēṇa na hu kajjaṁ ।
kulamakalaṅkaṁ guṇavajjiyāṇa garuyaṁ ciya kalaṅkaṁ ॥ 1 ॥ // VajLag.685

guṇahīṇā jē purisā kulēṇa gavvaṁ vahanti tē mūḍhā ।
vaṁsuppannō vi dhaṇū guṇarahiē natthi ṭaṅkārō ॥ 2 ॥ // VajLag.686

jammantaraṁ na garuyaṁ garuyaṁ purisassa guṇagaṇāruhaṇaṁ ।
muttāhalaṁ hi garuyaṁ na hu garuyaṁ sippisampuḍayaṁ ॥ 3 ॥ // VajLag.687

kharapharusaṁ sippiuḍaṁ rayaṇaṁ taṁ hōi jaṁ aṇagghēyaṁ ।
jāīi kiṁ va kijjaï guṇēhi dōsā phusijjanti ॥ 4 ॥ // VajLag.688


[p. 188]
jaṁ jāṇaï bhaṇaï jaṇō guṇāṇa vihavāṇa antaraṁ garuyaṁ ।
labbhaï guṇēhi vihavō vihavēhi guṇā na ghēppanti ॥ 5 ॥ // VajLag.689

ṭhāṇaṁ guṇēhi labbhaï tā guṇagahaṇaṁ avassa kāyavvaṁ ।
hārō vi nēya pāvaï guṇarahiō taruṇithaṇavaṭṭaṁ ॥ 6 ॥ // VajLag.690

pāsaparisaṇṭhiō vi hu guṇahīṇē kiṁ karēi guṇavantō ।
jāyandhayassa dīvō hatthakaō nipphalō ccēya ॥ 7 ॥ // VajLag.691

paralōyagayāṇaṁ pi hu pacchattāō na tāṇa purisāṇaṁ ।
jāṇa guṇucchāhēṇaṁ jiyanti vaṁsē samuppannā ॥ 8 ॥ // VajLag.692



---------------------------------------------------------------------

[p. 189]
[guṇaṇindāvajjāguṇanindāpaddhatiḥ]

muttāhalaṁ va pahuṇō guṇiṇō kiṁ karaï vēharahiyassa ।
jattha na pavisaï sūī tattha guṇā bāhira ccēya ॥ 1 ॥ // VajLag.693

piyakēlisaṅgamōsāriēṇa hārēṇa cintiyaṁ ēyaṁ ।
avasararahiyā guṇavantayā vi dūrē dharijjanti ॥ 2 ॥ // VajLag.694

tā nigguṇa cciya varaṁ pahuṇavalambhēṇa jāṇa pariōsō ।
guṇiṇō guṇāṇurūvaṁ phalamalahantā kilissanti ॥ 3 ॥ // VajLag.695

nigguṇa guṇēhi niyaṇigguṇattaṇaṁ dēhi amha saḍḍhīē ।
kalikālē kiṁ kīraï guṇēhi pahuṇō na ghēppanti ॥ 4 ॥ // VajLag.696


[p. 190]
savvattō vasaï dharā santi narindā guṇā vi agghanti ।
tā kiṁ sahanti guṇiṇō aṇāyaraṁ atthavantāṇaṁ ॥ 5 ॥ // VajLag.697



---------------------------------------------------------------------
[guṇasalāhāvajjāguṇaślāghāpaddhatiḥ]

jassa na gēṇhanti guṇā suyaṇā gōṭṭhīsu raṇamuhē suhaḍā ।
niyajaṇaṇijōvvaṇullaraṇēṇa kiṁ tēṇa jāēṇa ॥ 1 ॥ // VajLag.698

kiṁ tēṇa jāiēṇa vi purisēm̐ payapūraṇē vi asamatthēm̐ ।
jēṇa na jasēṇa bhariyaṁ sari vva bhuvaṇantaraṁ sayalaṁ ॥ 2 ॥ // VajLag.699

dēsē gāmē nayarē rāyapahē tiyacaükkamaggē vā ।
jassa na pasaraï kittī dhiratthu kiṁ tēṇa jāēṇa ॥ 3 ॥ // VajLag.700

kiṁ tēṇa āiēṇa va kiṁ vā pasayacchi tēṇa va gaēṇa ।
jassa kaē raṇaraṇayaṁ nayarē na gharāgharaṁ hōi ॥ 4 ॥ // VajLag.701



---------------------------------------------------------------------

[p. 191]
[purisaṇindāvajjāpuruṣanindāpaddhatiḥ]

uḍḍhaṁ vaccanti ahō vayanti mūlaṅkura vva bhuvaṇammi ।
vijjāhiyaē kattō kulāhi purisā samuppannā ॥ 1 ॥ // VajLag.702

niyakammēhi vi nīyaṁ uccaṁ purisā lahanti saṇṭhāṇaṁ ।
suramandirakūvayarā uḍḍhaddhamuhā ya vaccanti ॥ 2 ॥ // VajLag.703

ēkkammi kulē ēkkammi mandirē ēkkakukkhisambhūyā ।
ēkkō narasayasāmī annō ēkkassa asamatthō ॥ 3 ॥ // VajLag.704

sajjaṇasalāhaṇijjē payammi appā na ṭhāviō jēhiṁ ।
susamatthā jē na parōvayāriṇō tēhi vi na kiṁ pi2 ॥ 4 ॥ // VajLag.705



---------------------------------------------------------------------

[p. 192]
[kamalavajjākamalapaddhatiḥ]

hiṭṭhakayakaṇṭayāṇaṁ payaḍiyakōsāṇa mittasamuhāṇaṁ ।
māmi guṇavantayāṇaṁ kaha kamalē vasaü na hu kamalā ॥ 1 ॥ // VajLag.706

annanna1laggakayapattapariyaṇē nihayagurujaḍājālē ।
mittālōyaṇasuhiē kaha kamalē vasaü na hu kamalā ॥ 2 ॥ // VajLag.707

payaḍiyakōsaguṇaḍḍhē taha ya kulīṇē supattaparivārē ।
ēvaṁvihē vasantī kamalē kamalē kayatthā si ॥ 3 ॥ // VajLag.708

jaḍasaṁvāhiyapharusattaṇassa niṇhaviyaṇiyaguṇōhassa ।
rē kamala tujjha kamalā nivasaï rattāṇa pattāṇa ॥ 4 ॥ // VajLag.709


[p. 193]
jaha palahiguṇā parachiddachāyaṇē1 taha nu kamala jaï tujjha ।
tā iha sayalē lōē kā avamā tava ṭhavijjanti ॥ 5 ॥ // VajLag.710



---------------------------------------------------------------------
[kamalaṇindāvajjā ( kamalanindāpaddhatiḥ )]

aliyālāvē viyasanta kamala kaliō si rāyahaṁsēhiṁ ।
tā sundaraṁ na hōhī tujjha phalaṁ kālapariṇāmē ॥ 1 ॥ // VajLag.711

appaṁ2 paraṁ na yāṇasi nūṇaṁ saüṇō si lacchipariyariō ।
ujjalasamuhō pēcchaha tā vayaṇaṁ pi hu na ṭhāvēi ॥ 2 ॥ // VajLag.712

lacchīē parigahiyā uḍḍhamuhā jaï na hunti tā pēccha ।
jēhiṁ ciya uḍḍhaviyā taṁ ciya nālaṁ na pēcchanti ॥ 3 ॥ // VajLag.713


[p. 194]
lacchiṇilayattaṇuttāṇavayaṇa guṇiṇō sayāṇulaggassa ।
niyaṇālassa vi vimuhō tā paṅkaya kassa samuhō si ॥ 4 ॥ // VajLag.714

vaḍḍhāviyakōsō jaṁ si kamala parisōsiēhi pattēhiṁ ।
acchaü tā lacchivaō taṁ ciya nāmaṁ pi hārihisi ॥ 5 ॥ // VajLag.715

mittō sūrō kayapattapariyarō lacchiyālaō kamalō ।
payahīṇassa sahārō kēṇāvi na sakkiō nimisaṁ ॥ 6 ॥ // VajLag.716

sarasāṇa sūrapariṁsaṇṭhiyāṇa kamalāṇa kīsa uvayārō ।
ukkhayamūlā sukkhantapaṅkayā kaha na saṇṭhaviyā ॥ 7 ॥ // VajLag.717



---------------------------------------------------------------------

[p. 195]
[haṁsamāṇasavajjāhaṁsamānasapaddhatiḥ]

chaṇḍijjaï haṁsa saraṁ kattō vāsō parammuhē divvē ।
jāva na ṭhavēi calaṇē kūḍabaō matthaē ēṇhiṁ ॥ 1 ॥ // VajLag.718

paḍhamaṁ ciya jē vigayā ghaṇāgamē sāhu tāṇa haṁsāṇaṁ ।
jēhi na diṭṭhaṁ uccāsaṇaṭṭhiyaṁ khalabayakuḍumbaṁ ॥ 2 ॥ // VajLag.719

iyaravihaṅgamapayapanticittalā jattha puliṇapērantā ।
tattha sarē na hu juttaṁ vasiyavvaṁ rāyahaṁsāṇaṁ ॥ 3 ॥ // VajLag.720

vivihavihaṅgamaṇivahēṇa maṇḍiyaṁ pēcchiūṇa kamalavaṇaṁ ।
mukkaṁ māṇabbhariēhi māṇasaṁ rāyahaṁsēhiṁ ॥ 4 ॥ // VajLag.721



---------------------------------------------------------------------

[p. 196]
[cakkavāyavajjācakravākapaddhatiḥ]

addhatthamiē surē jaṁ dukkhaṁ hōi cakkavāyassa ।
taṁ hōu tuha riūṇaṁ ahavā tāṇaṁ pi mā hōu ॥ 1 ॥ // VajLag.722

bhūmīgayaṁ na cattā sūraṁ daṭaṭhūṇa cakkavāēṇa ।
jīyaggala vva dinnā muṇāliyā virahabhīēṇa ॥ 2 ॥ // VajLag.723

aggi vva paümasaṇḍaṁ ciya vva naliṇī maḍō vva appā ṇaṁ ।
cakkēṇa piṁyāvirahē masāṇasarisaṁ saraṁ diṭṭhaṁ ॥ 3 ॥ // VajLag.724

āsāsijjaï cakkō jalagayapaḍibimbadaṁsaṇāsāē ।
taṁ pi haranti taraṅgā pēcchaha niuṇṇattaṇaṁ vihiṇō ॥ 4 ॥ // VajLag.725


[p. 197]
āsanti saṅgamāsā gamanti rayaṇiṁ suhēṇa cakkāyā ।
diyahā na ya hunti viōyakāyarā kaha nu vōlanti ॥ 5 ॥ // VajLag.726

aliyaṁ jampēi jaṇō jaṁ pēmmaṁ hōi atthalōhēṇa ।
sēvālajīviyāṇaṁ kaō dhaṇaṁ cakkavāyāṇaṁ ॥ 6 ॥ // VajLag.727



---------------------------------------------------------------------
[candaṇavajjācandanapaddhatiḥ]

susiēṇa nihasiēṇa vi taha kaha vi hu candaṇēṇa mahamahiyaṁ ।
sarasā vi kusumamālā jaha jāyā parimalavilakkhā ॥ 1 ॥ // VajLag.728


[p. 198]
parasucchēyapaharaṇēṇa nihasaṇēm̐ nēya ujjhiyā payaī ।
candaṇa saṁnayasīsō tēṇa tumaṁ vandaē lōō ॥ 2 ॥ // VajLag.729

uttamakulēsu jammaṁ tuha candaṇa taruvarāṇa majjhammi ।
dujjīhāṇa khalāṇa ya niccaṁ ciya tēṇa aṇurattō ॥ 3 ॥ // VajLag.730

ēkkō ciya dōsō tārisassa candaṇadumassa vihighaḍiō ।
jīsē duṭṭhabhuyaṅgā khaṇaṁ pi pāsaṁ na mēllanti ॥ 4 ॥ // VajLag.731

bahutaruvarāṇa majjhē candaṇaviḍavō bhuyaṅgadōsēṇa ।
chijjaï nirāvarāhō sāhu vva asāhusaṅgēṇa ॥ 5 ॥ // VajLag.732



---------------------------------------------------------------------
[vaḍavajjāvaṭapaddhatiḥ]

jāō si kīsa panthē ahavā jāō si kīsa phaliō si ।
aha phaliō si mahāduma tā saüṇabiḍambaṇaṁ sahasu ॥ 1 ॥ // VajLag.733


[p. 199]
nīrasa-karīra-kharakhaïrasaṅkulē visamasamimaruddēsē ।
kā hōjja gaī pahiyāṇa jaṁ si vaḍapāyava na hōntō ॥ 2 ॥ // VajLag.734

bhūmīguṇēṇa vaḍapāyavassa jaï tuṅgimā ihaṁ hōi ।
taha vi hu phalāṇa riddhī hōsaï bīyāṇusārēṇa ॥ 3 ॥ // VajLag.735



---------------------------------------------------------------------
[tālavajjātālapaddhatiḥ]

kiṁ tāla tujjha tuṅgattaṇēṇa gayaṇaddharuddhamaggēṇa ।
chuhajalaṇatāviēhi vi uvahēppasi jaṁ na pahiēhiṁ ॥ 1 ॥ // VajLag.736

chāyārahiyassa nirāsayassa dūrayaradāviyaphalassa ।
dōsēhi samā jā kā vi tuṅgimā tujjha rē tāla ॥ 2 ॥ // VajLag.737


[p. 200]
jēhiṁ nīō vaḍḍhiṁ tālō sayasaliladāṇasēvāē ।
tassēva jō na phaliō sō phaliō kaha nu annassa ॥ 3 ॥ // VajLag.738



---------------------------------------------------------------------
[palāsavajjāpalāśapaddhatiḥ]

maülantassa ya mukkā tujjha palāsā palāsa saüṇēhiṁ ।
jēṇa mahumāsasamaē niyavayaṇaṁ jhatti sāmaliyaṁ ॥ 1 ॥ // VajLag.739

acchaü tā phalaṇivahaṁ phullaṇadiyahammi kalusiyaṁ vayaṇaṁ ।
iya kaliūṇa palāsō jhaḍa tti mukkō sapattēhiṁ ॥ 2 ॥ // VajLag.740

daṭṭhūṇa kiṁsuyā sāhā taṁ bālāi kīsa vēlaviō ।
ahavā na tujjha dōsō kō na hu chaliō palāsēhiṁ ॥ 3 ॥ // VajLag.741


[p. 201]
guruvihavavittharutthambhirē vi kiviṇammi atthiṇō vihalā ।
bhaṇa phaliē vi palāsē maṇōrahā kassa jāyanti ॥ 4 ॥ // VajLag.742

saccaṁ palāsa jaṁ phulliō si phaliō si rahaṇiuñjēsu ।
jaï hōjja sukhajjaphalō maṇaṁ pi tā tujjha kō mullō ॥ 5 ॥ // VajLag.743



---------------------------------------------------------------------
[vaḍavāṇalavajjāvaḍavānalapaddhatiḥ]

sōsaṇamaī u nivasasu vaḍavāṇala muṇaï jāva na samuddō ।
jāva ya jāṇihii phuḍaṁ tā na tumaṁ nēya bhuvaṇayalaṁ ॥ 1 ॥ // VajLag.744


[p. 202]
kā samasīsī tiyasindayāṇa vaḍavāṇalassa sarisammi ।
uvasamiyasihippasarō mayaraharō indhaṇaṁ jassa ॥ 2 ॥ // VajLag.745



---------------------------------------------------------------------
[rayaṇāyaravajjāratnākarapadghatiḥ]

rayaṇāyarēṇa rayaṇaṁ parimukkaṁ jaï vi amuṇiyaguṇēṇa ।
taha vi hu maragayakhaṇḍaṁ jattha gayaṁ tattha vi mahagdhaṁ ॥ 1 ॥ // VajLag.746

jalaṇihimukkēṇa vi kutthuhēṇa pattaṁ murārivacchayalaṁ ।
tēṇa puṇa tassa ṭhāṇē na yāṇimō kō pariṭṭhaviō ॥ 2 ॥ // VajLag.747

mā dōsaṁ ciya gēṇhaha viralē vi guṇē pasaṁsaha jaṇassa ।
akkhapaürō vi uvahī bhaṇṇaï rayaṇāyarō lōē ॥ 3 ॥ // VajLag.748


[p. 203]
vēlāmahallakallōlapēlliyaṁ jaï vi giriṇaïṁ pattaṁ ।
aṇusaraï maggalaggaṁ puṇō vi rayaṇāyarē rayaṇaṁ ॥ 4 ॥ // VajLag.749

lacchīi viṇā rayaṇāyarassa gambhīrimā taha ccēva ।
sā lacchī tēṇa viṇā bhaṇa kassa na mandiraṁ pattā ॥ 5 ॥ // VajLag.750

vaḍavāṇalēṇa gahiō mahiō ya surāsurēhi sayalēhiṁ ।
lacchīi uvahi mukkō pēcchaï gambhīrimā tassa ॥ 6 ॥ // VajLag.751

jalaṇaṁ jalaṁ ca, amiyaṁ, visaṁ ca, kaṇhō sadāṇavō ccēva ।
khīrōyahi tujjha tahā paramahimā ahiyaahiyayarō ॥ 7 ॥ // VajLag.752


[p. 204]
rayaṇēhi nirantarapūriēhi rayaṇāyarassa na hu gavvō ।
kariṇō muttāhalasaṁsaē vi mayavibbhalā1 diṭṭhī ॥ 8 ॥ // VajLag.753

aṇavarayaṁ dēntassa vi tuṭṭanti na sāyarē vi rayaṇāiṁ ।
puṇṇakkhaēṇa khijjaï na hu lacchī cāyabhōēhiṁ ॥ 9 ॥ // VajLag.754

rayaṇāyarassa na hu hōi tucchimā niggaēhi rayaṇēhiṁ ।
taha vi hu candasaricchā viralā rayaṇāyarē rayaṇā ॥ 10 ॥ // VajLag.755

rayaṇāyaracattēṇa vi pattaṁ candēṇa haraha tilayattaṁ ।
tēṇa uṇa tassa ṭhāṇē na yāṇimō kō piriṭṭhaviō ॥ 11 ॥ // VajLag.756


[p. 205]
jaï vi hu kālavasēṇaṁ sasī samuddāu kaha vi vicchuḍiō ।
taha vi hu tassa payāvaṁ ( ? payāsō ) āṇandaṁ kuṇaï dūrē vi ॥ 12 ॥ // VajLag.757

rayaṇāi surāṇa samappiūṇa vaḍavāṇalassa chuhiyassa ।
appā ( ? appaṁ ) dēntēṇa taē samudda muddaṅkiyaṁ bhuvaṇaṁ ॥ 13 ॥ // VajLag.758

atthi asaṅkhā saṅkhā dhavalā rayaṇāyarassa sambhūyā ।
na hu tāṇa saddaladdhī jā jāyā pañcajannassa ॥ 14 ॥ // VajLag.759

jāēṇa tēṇa dhavalīkaō si nūṇaṁ samudda saṅkhēṇa ।
atthittaṇēṇa hatthaṁ pasāriyaṁ jassa kaṇhēṇa ॥ 15 ॥ // VajLag.760



---------------------------------------------------------------------

[p. 206]
[samuddaṇindāvajjāsamudranindāpaddhatiḥ]

sāhīṇāmayarayaṇō amaramarōraṁ ca bhuvaṇamakarantō ।
ullasirīhi na lajjasi laharīhi taraṅgiṇīṇāha ॥ 1 ॥ // VajLag.761

rayaṇāyara tti nāmaṁ vahanta tā uvahi kiṁ na susiō si ।
majjhē na jāṇavattī atthatthī jaṁ gayā pārē ॥ 2 ॥ // VajLag.762

uvahi laharīhi gavvira gajjantō kiṁ na dīha susiō si ।
jīsē gimhapivāsā valanti vi parammuhā pahiyā ॥ 3 ॥ // VajLag.763

sāyara lajjāi kahaṁ na muō cintāi kaha na vīsannō ।
paï huntē bōhitthiyahi kaō jalasaṅgahō annō ॥ 4 ॥ // VajLag.764


[p. 207]
baddhō si tumaṁ pīō si puvvayaṁ laṅghiō si taṁ uvahi1 ।
kiṁ gajjasi aliyajaē na lajjasē uyahi kiṁ bhaṇimō ॥ 5 ॥ // VajLag.765

niddhōyaüdayakaṅkhira panthiya mā vacca sāyarō ēsa ।
jattha niyattaï taṇhā anna cciya tē saruddēsā ॥ 6 ॥ // VajLag.766



---------------------------------------------------------------------
[suvaṇṇavajjāsuvarṇapaddhatiḥ]

jalaṇapavēsō cāmīyarassa kaha sahi na jujjaē kāuṁ ।
haddhī jassa parikkhanti pattharā navari guṇaṇivahaṁ ॥ 1 ॥ // VajLag.767


[p. 208]
jalaṇaḍahaṇēṇa na tahā pattharaghasaṇēṇa khaṇḍaṇē taha ya ।
guñjāhalasamatulaṇē jaṁ dukkhaṁ hōi kaṇayassa ॥ 2 ॥ // VajLag.768

jūrijjaï kiṁ na jaē kiṁ na jarā āvaē akālammi ।
jaha sakkhara tulaï khalī nirakkharō kañcaṇaṁ khaṇḍaṁ ॥ 3 ॥ // VajLag.769

nārāya nirakkhara lōhavanta dōmuha1 ya tujjha kiṁ bhaṇimō ।
guñjāi samaṁ kaṇayaṁ2 tōlantō kaha na lajjēsi ॥ 4 ॥ // VajLag.770

jaha kaṇayaṁ taha paḍimāṇapattharaṁ pēccha tulaï nārāō ।
ahavā nirakkharāṇaṁ guṇadōsaviyāraṇā kattō ॥ 5 ॥ // VajLag.771



---------------------------------------------------------------------

[p. 209]
[āiccavajjāādityapaddhatiḥ]

bhamiō si bhamasi bhamihisi aṇudiṇu1 pāsammi mērusiharassa ।
jaï pāvasi kañcaṇamāsayaṁ pi tā sūra sūrō si ॥ 1 ॥ // VajLag.772

viyaliyatēēṇa vi sasaharēṇa jaha daṁsiō diṇē appā ।
taha jaï rayaṇīi tumaṁ tā saccaṁ sūra sūrō si ॥ 2 ॥ // VajLag.773

uyaṇaṁ bhuvaṇakkamaṇaṁ atthamaṇaṁ ēkkadivasamajjhammi2 ।
sūrassa vi tinni dasā3 kā gaṇaṇā iyaralōyassa ॥ 3 ॥ // VajLag.774



---------------------------------------------------------------------
[dīvayavajjādīpakapaddhatiḥ]

saüṇō nēhasaüṇṇō lōillō lōyalōyaṇāṇandō ।
nāsiyatamōhapasarō kiṁ suyaṇō nēha4 jōikkhō ॥ 1 ॥ // VajLag.775


[p. 210]
jōikkhō gilaï tamaṁ taṁ ciya uggilaï kajjalamisēṇaṁ ।
ahavā suddhasahāvā hiyaē kalusaṁ na dhārēnti1 ॥ 2 ॥ // VajLag.776

niyayālaēsu maliṇā kuṇanti maliṇattaṇaṁ jaïcchāē ।
guṇaṇēhakantijuttaya na jujjaē tujjha jōikkha ॥ 3 ॥ // VajLag.777

niyaguṇaṇēhakhayaṅkara maliṇaṁ niyayālayaṁ kuṇantassa ।
jōikkha tujjha chāyā paricattā tēṇa suyaṇēhiṁ ॥ 4 ॥ // VajLag.778


[p. 211]
kiṁ tujjha pahāē kiṁ guṇēṇa kiṁ dīva tujjha nēhēṇa ।
chāyaṁ jassa visiṭṭhā dūrē vi cayanti nindantā1 ॥ 5 ॥ // VajLag.779



---------------------------------------------------------------------
[piyōllāvavajjāpriyōllāpapaddhatiḥ]

ēkkēṇa viṇā piyamāṇusēṇa bahuyāi hunti dukkhāiṁ ।
ālassō raṇaraṇaō'ṇiddā pulaō sasajjhasaō2 ॥ 1 ॥ // VajLag.780

ēkkēṇa viṇā piyamāṇusēṇa sabbhāvaṇēhabhariēṇaṁ3 ।
jaṇasaṅkulā vi puhavī avvō raṇṇaṁ va paḍihāi ॥ 2 ॥ // VajLag.781

sō kattha gaō sō suyaṇavallahō sō suhāṇa sayakhāṇī ।
sō mayaṇaggiviṇāsō sō sō sōsēi maha hiyayaṁ ॥ 3 ॥ // VajLag.782


[p. 212]
sō hōhii kō vi diṇō jattha piō bāhupañjaravilīṇō ।
raïrahasakhēyakhinnō nijjharaï pavāsadukkhāiṁ ॥ 4 ॥ // VajLag.783

āvihii piō cumbihii niṭṭhuraṁ1 cumbiūṇa pucchihii ।
daïē kusala tti tumaṁ namō2 namō tāṇa divasāṇaṁ ॥ 5 ॥ // VajLag.784

dhannaṁ taṁ cēva diṇaṁ sā rayaṇī sayalalakkhaṇasaüṇṇā ।
amayaṁ3 taṁ pi muhuttaṁ jattha piō jhatti dīsihii ॥ 6 ॥ // VajLag.785

dūrayaradēsaparisaṇṭhiyassa piyasaṅgamaṁ mahantassa ।
āsābandhō cciya māṇusassa avalambaē jīvaṁ4 ॥ 7 ॥ // VajLag.786


[p. 213]
hiyayaṭiṭhaō vi suhavō taha vi hu nayaṇāṇa hōi duppēcchō ।
pēcchaha vihiṇā va kayā1 maha hiyaē jālayagavakkhā ॥ 8 ॥ // VajLag.787



---------------------------------------------------------------------
[dōsiyavajjādauṣikapaddhatiḥ]

dīhaṁ laṇhaṁ bahusuttarundayaṁ kaḍiyalammi suhajaṇayaṁ ।
taha vāsaṁ ca mahagghaṁ dōsiya kaḍilamha paḍihāi ॥ 1 ॥ // VajLag.788

māṇavihūṇaṁ rundīi chōḍayaṁ siladhōyagayachāyaṁ ।
jaṁ vasaṇaṁ na suhāvaï muya dūraṁ nammayāḍē taṁ ॥ 2 ॥ // VajLag.789

pammuhasuttaṁ aṭṭhīsuhāvahaṁ jaṇiyarāyapulaïllaṁ ।
dōsiya dijjantaṁ pi hu nāraṅgaṁ amha paḍihāi ॥ 3 ॥ // VajLag.790


[p. 214]
jaṁ pakkhāliyasāraṁ jaṁ garuyaṁ cēva samamahagghaṁ ca ।
taṁ dōsiya amhāṇaṁ daṁsijjaü kiṁ viyārēṇa ॥ 4 ॥ // VajLag.791

dōsiya ghaṇaguṇasāraṁ suviṇīyaṁ suṭṭhu sōhasañjaṇayaṁ ।
daṁsahi mā kuṇa khēyaṁ taṁ amhaṁ jaṇaï pariōsaṁ ॥ 5 ॥ // VajLag.792

jaha paḍhamē taha dīsaï avasāṇē sāḍayassa nivvahaṇaṁ ।
taṁ phuḍu amha niyambē dōsiya phuṭṭaṁ pi paḍihāi ॥ 6 ॥ // VajLag.793



---------------------------------------------------------------------

[p. 215]
[pajjantagāhājuyalaṁparyantagāthāyugalam]

aha pajjantagāhājuyalaṁ bhaṇṇaï ।

iya kaïyaṇēhi raïē vajjālaē sayalalōyahiṭṭhiē2 ।
patthāvē gōṭṭhiṭṭhiya icchiyagāhā paḍhijjanti ॥ 1 ॥ // VajLag.794

ēyaṁ vajjālaggaṁ ṭhāṇaṁ gahiūṇa paḍhaï jō kō vi ।
niyaṭhāṇē patthāvē guruttaṇaṁ lahaï sō purisō ॥ 2 ॥ // VajLag.795


[p. 216]

[gāhāvajjā]
gāhā ruaï aṇāhā sīsē kāūṇa dō vi hatthāō ।
sukaīhi dukkharaïyā suhēṇa mukkhō viṇāsēi ॥ 1 ॥ // VajLag.15-1

kuppāḍhaēhi kullēhaēhi atthaṁ ayāṇamāṇōhiṁ ।
nayari vva chattabhaṅgē luñcapaluñcīkiyā gāhā ॥ 1 ॥ // VajLag.16-1

vāsasaēṇa vi baddhā ēkkā vi maṇōharā varaṁ gāhā ।
lakkhaṇarahiyā na uṇō kōḍī vi khaṇaddhamēttēṇa ॥ 2 ॥ // VajLag.16-2


[p. 217]
gāhāhi kō na hīraï piyāṇa mittāṇa kō na sambharaï ।
dūmijjaï kō na vi dūmiēṇa suyaṇēṇa rayaṇēṇa ॥ 1 ॥ // VajLag.18-1

[kavvavajjā]
sarasā vi hu kavvakahā pariōsaṁ jaṇaï kassa vi maṇammi ।
viyasanti na sayalatarū varataruṇīcaraṇaphāsēṇa ॥ 1 ॥ // VajLag.31-1

aṇusaraï maggalaggaṁ ajja vi kaïmahuyarāṇa riñchōlī ।
tāṇa chiillāṇa namō pāiya kaïgandhahatthīṇaṁ ॥ 2 ॥ // VajLag.31-2

ḍajjhaü sakkapakavvaṁ sakkapakavvaṁ ca nimmiyaṁ jēṇa ।
vaṁsaharammi palittē taḍayaḍataṭṭattaṇaṁ kuṇaï ॥ 3 ॥ // VajLag.31-3


[p. 218]
pāiyakavvullāvē paḍivayaṇaṁ sakkaēṇa jō dēi ।
sō kusumasattharaṁ pattharēṇa daliuṁ viṇāsēi ॥ 4 ॥ // VajLag.31-4

chandēṇa viṇā kavvaṁ lakkhaṇarahiyammi sakkayālāvaṁ ।
rūvaṁ viṇā maraṭṭhō tiṇṇi vi sōhaṁ na pāvanti ॥ 5 ॥ // VajLag.31-5

taṁ kiṁ vuccaï kavvaṁ tēṇa kaēṇāvi viṇaḍiō appā ।
ēkkasuya vva kuḍumbē hatthā hatthē na jaṁ bhamaï ॥ 6 ॥ // VajLag.31-6

aïcampiyaṁ viṇassaï dantacchēēṇa hōi vicchāyaṁ ।
ḍhalahalayaṁ ciya muccaï pāiyakavvaṁ ca pēmmaṁ ca ॥ 7 ॥ // VajLag.31-7


[p. 219]
[sajjaṇavajjā]
khuhaï na kaḍuyaṁ jampaï lēi na dōsē guṇē pasāsēi ।
rūsantāṇa na rūsaï dakkhiṇṇamahōyahī suyaṇō ॥ 1 ॥ // VajLag.48-1

suyaṇassa hōi sukkhaṁ na tēttiyaṁ jēttiyaṁ duhaṁ hōi ।
jaṁ jaṁ picchaha duhiyaṁ taṁ taṁ aṇusōyamāṇassa ॥ 2 ॥ // VajLag.48-2

hōnti parakajjaṇirayā niyakajjaparaṁmuhā phuḍaṁ suyaṇā ।
candō dhavalēi mahiṁ na kalaṅkaṁ attaṇō phusaï ॥ 3॥ // VajLag.48-3

saccuccaraṇā paḍivannapālaṇā garuyabhāraṇivvahaṇā ।
dhīrā pasannavayaṇā suyaṇā cirajīvaṇā hōntu ॥ 4 ॥ // VajLag.48-4


[p. 220]
vihavakkhaē vi suyaṇō sēvaï raṇṇaṁ na jampaē dīṇaṁ ।
maraṇē vi mahagghayaraṁ vikkaē māṇamāṇikkaṁ1 ॥ 5 ॥ // VajLag.48-5

[dujjaṇavajjā]
taṁ natthi gharaṁ taṁ natthi dēulaṁ rāulaṁ pi taṁ natti ।
jattha akāraṇakuviyā dō tinni khalā na dīsanti ॥ 1 ॥ // VajLag.64-1

khalasaṅgē paricattē pēcchaha tillēṇa jaṁ phalaṁ pattaṁ ।
miyaṇāhisurahivāsiyapahusīsaṁ uvalahantēṇa ॥ 2 ॥ // VajLag.64-2

dhannā bahirandhaliyā dō cciya jīvanti māṇusē lōē ।
na suṇanti pisuṇavayaṇaṁ khalassa riddhī na pēcchanti ॥ 3 ॥ // VajLag.64-3


[p. 221]
ārambha cciya caḍuyārayāṇa nippannakajjavimuhāṇaṁ ।
maṇḍalasurayāṇa va dujjaṇāṇa maggō cciya aüvvō1 ॥ 4 ॥ // VajLag.64-4

payaḍiyapayāvaguṇakittaṇēṇa lajjanti jē mahāsattā ।
iyarā puṇa aliyapasaṁsaṇē vi aṅgē na māyanti ॥ 5 ॥ // VajLag.64-5

[mittavajjā]
surasaripūraṁ vaḍaviḍavituṅgimā suyaṇalōyapaḍivannaṁ ।
paḍhamaṁ ciya tē lahuyā pacchā jāyanti garuyāiṁ ॥ 1 ॥ // VajLag.72-1


[p. 222]
addiṭṭhē raṇaraṇaō diṭṭhē īsā ādiṭṭhaē māṇō ।
dūraṁ gaē vi dukkhaṁ piē jaṇē sahi suhaṁ kattō1 ॥ 2 ॥ // VajLag.72-2

ajjāhaṁ pupphavaī tumaṁ pi rē cumbaṇasayaṇhō ।
taha cumba jaha na chippasi bhaṇiūṇa samappiō aharō ॥ 3 ॥ // VajLag.72-3

hatthē ṭhiyaṁ kavālaṁ na muyaï varāī khaṇaṁ pi khaṭṭaṅgaṁ ।
sā niddaya tujjha kaē bālā kāvāliṇī jāyā2 ॥ 4 ॥ // VajLag.72-4

kīraï samuddataraṇaṁ pavisijjaï huyavahammi pajjaliē ।
āyāmijjaï maraṇaṁ natthi dulandhaṁ simēhassa ॥ 5 ॥ // VajLag.72-5


[p. 223]
mā jāṇasi1 vīsariyaṁ tuha muhakamalaṁ vidēsagamaṇammi ।
sunnaṁ bhamaï karaṅkaṁ jattha tumaṁ jīviyaṁ tattha ॥ 6 ॥ // VajLag.72-6

raṇaraṇaï gharaṁ raṇaraṇaï dēulaṁ rāulaṁ pi raṇaraṇaï ।
ēkkēṇa viṇā sundari raṇaraṇaï sasāyarā puhavī ॥ 7 ॥ // VajLag.72-7

bahalē tamandhayārē vijjujjōēṇa dīsaē maggō ।
ahisāriyāṇa nēhō atthi-aṇatthī payāsēi ॥ 8 ॥ // VajLag.72-8

[nēhavajjā]
guṇavajjiē vi nēhō aha nēhō hōi kassa vi kahaṁ pi2 ।
mōttūṇa maṇaharadumē nimbammi divāyarō vasaï ॥ 1 ॥ // VajLag.80-1


[p. 224]
dūrayaradēsaparisaṇṭhiyassa piyasaṅgamaṁ vahantassa ।
āsābandhō cciya māṇusassa parirakkhē jīyaṁ1 ॥ 2 ॥ // VajLag.80-2

ēkkēṇa viṇā piyamāṇusēṇa sabbhāvaṇēhabhariēṇa ।
jaṇasaṅkulā vi puhavī avvō raṇṇaṁ va paḍibhāi2 ॥ 3 ॥ // VajLag.80-3

[nīivajjā]
lavaṇasamō natthi rasō vinnāṇasamō ya bandhavō natthi ।
dhammasabhō nanthi nihī kōhasamō vēriō nanthi ॥ 1 ॥ // VajLag.90-1

mahilā jattha pahāṇā ḍimbhō rāyā nirakkharō mantī ।
acchaü tā dhaṇāriddhī jīyaṁ rakkhaü payattēṇa ॥ 2 ॥ // VajLag.90-2

jassa na giṇhanti guṇā suyaṇā gō़ṭṭhīsu ramamuhē suhaḍā ।
niyajaṇaṇijōbvaṇulluraṇēṇa jāēṇa kiṁ tēṇa3 ॥ 3 ॥ // VajLag.90-3


[p. 225]
kupputtēhi kulāiṁ gāmaṇagarāi pisuṇasīlēhiṁ ।
nāsanti kumantīhiṁ narāhivā suṭṭhu vi samiddhā ॥ 4 ॥ // VajLag.90-4

nāsaï vāēṇa tusaṁ nāsaï gēyaṁ jaṇassa saddēṇaṁ ।
aguṇijjantī vijjā nāsaï bhajjā pavāsēṇaṁ ॥ 5 ॥ // VajLag.90-5

kajjaṁ ēvva pamāṇaṁ kaha va tulaggēṇa kajjaïttāṇaṁ ।
jaï taṁ avahērijjaï pacchā uṇa dullahaṁ hōi ॥ 6 ॥ // VajLag.90-6

mā hōsu suyaggāhī mā pattīya jaṁ na diṭṭha paccakkhaṁ ।
paccakkhē vi tha diṭṭhē juttājuttaṁ viyārēha ॥ 7 ॥ // VajLag.90-7

dhammō dhaṇāṇa mūlaṁ jāyā mūlaṁ suhāṇa sayalāṇaṁ ।
viṇaō guṇāṇa mūlaṁ dappō mūlaṁ viṇāsassa ॥ 8 ॥ // VajLag.90-8


[p. 226]
nāsaï jūēṇa dhaṇaṁ nāsēi kulaṁ asīlavantāṇaṁ ।
aïrūvēṇa vi mahilā nāsaï rāyā kumantīhiṁ ॥ 9 ॥ // VajLag.90-9

jammantaraṁ na garuyaṁ purisassa guṇagaṇaggahaṇaṁ ।
muttāhalaṁ ca garuyaṁ na hu garuyaṁ sippisaṁuḍayaṁ ॥ 10 ॥1 // VajLag.90-10

jaṁ jāṇaï bhaṇaü jaṇō guṇāṇa vihavassa antaraṁ garuyaṁ ।
labbhaï guṇēhi vihavō vihavēṇa guṇā na labbhanti2 ॥ 11 ॥ // VajLag.90-11

12) buddhī saccaṁ mittaṁ caranta nō mahākavvaṁ ( ? ) ।
puvvaṁ savvaṁ pi suhaṁ pacchā dukkhēṇa nivvahaï ॥ 12 ॥ // VajLag.90

kiṁ vā guṇēhi kīraï kiṁ vā rūvēṇa kiṁ ca sīlēṇa ।
dhaṇavirahiyāṇa sundari narāṇa kō āyaraṁ kuṇaï3 ॥ 13 ॥ // VajLag.90-13

ṭhāṇaṁ guṇēhi labbhaï tā guṇagahaṇaṁ avassa kāyavvaṁ ।
hārō vi guṇavihūṇō na pāvaē taruṇithaṇavaṭṭaṁ ॥ 14 ॥4 // VajLag.90-14


[p. 227]
dēsē gāmē nayarē rāyapahē tiyacaükkamaggē vā ।
jassa na viyaraï kittī dhiratthu kiṁ tēṇa jāēṇa1 ॥ 15 ॥ // VajLag.90-15

[sāhasavajjā]
vihavakkhaē vi dāṇaṁ māṇaṁ vasaṇē vi dhīrimā maraṇē ।
kajjasaē vi amōhō pasāhaṇaṁ dhīrapurisāṇaṁ ॥ 1 ॥ // VajLag.119-1

dhīrā mayā vi kajjaṁ niyayaṁ sāhanti, pēcchaha harassa ।
daḍḍhēṇa vi avaraddhaṁ avahariyaṁ kusumabāṇēṇa ॥ 2 ॥ // VajLag.119-2

jaha jaha vāēi vihī visarisakaraṇēhi niṭṭhuraṁ paḍahaṁ ।
dhīrā pahasiyavayaṇā naccanti ya taha taha ccēva ॥ 3 ॥ // VajLag.119-3


[p. 228]
appatthiyaṁ na labbhaï, patthijjantō vi kuppasi narinda ।
haddhī kahaṁ sahijjaï kayantavasahiṁ gaē santē ॥ 1 ॥ // VajLag.161-1

[suhaḍavajjā]
cirayālasaṇṭhiyāiṁ sāmiyajaṇiyāi māṇadukkhāēṁ ।
riugayadasaṇappēllaṇavivarēhi bhaḍassa galiyāiṁ ॥ 1 ॥ // VajLag.178-1

kaddamaruhiravilittō raṇaṅgaṇē nēya nivaḍiō suhaḍō ।
aïsāhasēṇa bhīō indō amaēṇa siñcēi ॥ 2 ॥ // VajLag.178-2

ēkkattō ruyaï piyā annattō samaratūraṇigghōsā ।
pēmmēṇa raṇarasēṇa ya bhaḍassa dōlāiyaṁ hiyayaṁ ॥ 3 ॥ // VajLag.178-3


[p. 229]
[gayavajjā]
siddhaṅgaṇāuratthalathaṇabharucchalantamantharataraṅgaṁ ।
sumarantō cciya marihisi gaïnda rē nammayāṇīraṁ ॥ 1 ॥ // VajLag.199-1

dantullihaṇaṁ savvaṅgamajjaṇaṁ hatthacallaṇāyāsaṁ ।
pōḍhagaïndāṇa mayaṁ puṇō vi jaï nammayā sahaï ॥ 2 ॥ // VajLag.199-2

sayalajaṇapicchaṇijjō jō appā āsi sō taē mūḍha ।
kēsaribhaēṇa bhajjanta ajja lahuyattaṇaṁ pattō ॥ 3 ॥ // VajLag.199-3


[p. 230]
saralā muhē na jīhā thōvō hatthō maübbhaḍā diṭṭhī ।
rē rayaṇakōḍigavvira gaïnda na hu sēvaṇijjō si ॥ 4 ॥ // VajLag.199-4

kuñjara maïndadaṁsaṇavimukkapukkāramayapasaṅgēṇa ।
na hu navari taē appā vi sō vi lahuyattaṇaṁ pattō ॥ 5 ॥ // VajLag.199-5

[vāhavajjā]
ō suyaï villaravvillaluliyadhammillakuntalakalāvō ।
annattha vacca vāṇiya amhaṁ muttāhalaṁ kattō ॥ 1 ॥ // VajLag.214-1

intīi kulaharāō nāyaṁ vāhīi bhattuṇō maraṇaṁ ।
gayamayakavōlaṇihasaṇamalamaïlakarañjasāhāhiṁ ॥ 2 ॥ // VajLag.214-2


[p. 231]
na tahā païmaraṇē vi hu ruṇṇaṁ vāhīi nibbharakkaṇṭhaṁ ।
jaha pallisamāsannē gaïndagalagajjiyaṁ sōuṁ ॥ 3 ॥ // VajLag.214-3

pallipaēsē pajjūsaṇiggayaṁ luliyakuntalakalāvaṁ ।
daṭṭhūṇa vāhavandaṁ dantakkaïyā niyattanti ॥ 4 ॥ // VajLag.214-4

acchaü tā karivahaṇaṁ tuha taṇuō dhaṇuharaṁ samullihaï ।
thōrathirathaṇaharāṇaṁ kiṁ amha māhappaṁ ॥ 5 ॥ // VajLag.214-5


[p. 232]
dē jaṁ pi taṁ pi ahilasasu pallavaṁ mā kahiṁ pi1 rē karaha ।
uḍḍhamuhadīhasāsō valli sarantō vivajjihisi ॥ 1 ॥ // VajLag.226-1

kaha vi tulaggāvaḍiyaṁ mahupaḍalaṁ cakkhiūṇa mā khijja ।
hiyaïcchiyāi kattō aṇudiyahaṁ karaha labbhanti ॥ 2 ॥ // VajLag.226-2

nīsasasi ruyasi khijjasi jūrasi cintēsi bhamasi ubbimbō ।
sā maraṇassa kaē ṇaṁ karaha taē cakkhiyā vallī ॥ 3 ॥ // VajLag.226-3

[indindiravajjā]
mōttūṇa viyaḍakēsaramayaranduddāmasurahisayavattaṁ ।
jaṁ mahaï mahuyarō pāḍalāi taṁ kēṇa va guṇēṇa ॥ 1 ॥ // VajLag.252-1


[p. 233]
taṁ kiṁ pi paēsaṁ paṅkayassa bhamiūṇa chappaō chivaï ।
naliṇīṇa jēṇa kaḍḍhaï āmūlagayaṁ pi mayarandaṁ ॥ 2 ॥ // VajLag.252-2

indindira mā khijjasu dē nilasu kahiṁ pi mālaīvirahē ।
hiyaïcchiyāi na hu sampaḍanti divvē parāhuttē1 ॥ 3 ॥ // VajLag.252-3

bahugandhaluddha mahuyara kamalaüḍaṇiruddha khijjasē kīsa ।
ahavā vasaṇāsattā annē vi suhaṁ na pāvanti ॥ 4 ॥ // VajLag.252-4

[haṁsavajjā]
vaccihisi tumaṁ pāvihisi saravaraṁ rāyahaṁsa, kiṁ cōjjaṁ ।
māṇasasarasārikkhaṁ puhavi bhamantō na pāvihisi ॥ 1 ॥ // VajLag.263-1


[p. 234]
māṇasasarōruhāṇaṁ mā sāyaṁ sarasu rē haṁsa ।
kajjāi divvavasasaṇṭhiyāi dukkhēhi labbhanti ॥ 2 ॥ // VajLag.263-2

haṁsēhi samaṁ jaha ramaï kamaliṇī taha ya mahuyarēṇāvi ।
siyakasiṇaṇivvisēsāi hōnti mahilāṇa hiyayāiṁ ॥ 3 ॥ // VajLag.263-3

viulaṁ pi jalaṁ jalaraṅkuēhi taha kalusiyaṁ hayāsēhiṁ ।
jaha avasaravaḍiyāṇa vi na hu niyalaṁ rāyahaṁsāṇaṁ ॥ 4 ॥ // VajLag.263-4

[chaïllavajjā]
akkhaṇḍiyaüvayārā puvvābhāvē abhinnamuharāyā ।
siḍhilantā vi siṇēhaṁ chēyā dukkhēhi najjanti ॥ 1 ॥ // VajLag.284-1

tāva cciya ḍhalahalayā jāva cciya nēhapūriyasarīrā ।
chēyā nēhavihūṇā tilasacchāyā khalā hunti ॥ 2 ॥ // VajLag.284-2


[p. 235]
vaṅkabhaṇiyāi kattō kattō addhacchipēcchiyavvāiṁ ।
ūsasiyaṁ pi muṇijjaï chaïllajaṇasaṅkulē gāmē ॥ 3 ॥ // VajLag.284-3

aṇuṇayakusalaṁ parihāsapēsalaṁ laḍahavāṇisōhillaṁ ।
ālāva cciya chēyāṇa kammaṇaṁ kiṁ ca mūlīhiṁ ॥ 4 ॥ // VajLag.284-4

tē dhannā tāṇa namō tē kusalā tāṇa vammahapasāō ।
jē bālataruṇipariṇayavayāhi hiyaē dharijjanti ॥ 5 ॥ // VajLag.284-5

vaṅkaṁ tāṇa na kīraï kiṁ kajjaṁ jassa tē vi yāṇanti ।
sabbhāvēṇa ya chēyā putti dēva vva ghēppanti ॥ 6 ॥ // VajLag.284-6


[p. 236]
dinnā puṇō vi dijjaü rēhā chēyattaṇammi kaṇhassa ।
jō ramaï gōvisatthaṁ hiyayaṇihittāi lacchīē ॥ 7 ॥ // VajLag.284-7

hiyaē jaṁ ca nihittaṁ taṁ pi hu jāṇanti buddhīē ।
mā putti vaṅkabandhaṁ jampasi puraō chaïllāṇaṁ ॥ 8 ॥1 // VajLag.284-8

[nayaṇavajjā]
dhaṇu sandhaï bhuyavalayaṁ2 āyaḍḍhaï nayaṇabāṇa kaṇṇantā ।
vindhaï maṇaṁ na jīyaṁ aüvvadhāṇukkiṇī bālā ॥ 1 ॥ // VajLag.300-1

pāmaravahuyāi savammahāṇa nayaṇāṇa rakkhasāṇaṁ va ।
sāsaṅkō bhamaï jaṇō jōyaï maggaṁ pulōyantō ॥ 2 ॥ // VajLag.300-2


[p. 237]
ajjaṁ vi ya tēṇa viṇā imīi ēyāi kasiṇadhavalāiṁ ।
jaccandhagōruyāi va disāsu ghōlanti nayaṇāiṁ ॥ 3 ॥2 // VajLag.300-3

siyakasiṇadīharujjalapamhalaghōlantatāraṇayaṇāṇaṁ ।
taruṇāṇa mā hu hayavihi diṭṭhīpasaraṁ pi bhañjihisi ॥ 4 ॥ // VajLag.300-4

rattaṁ rattēhi siyaṁ siēhi kasiṇaṁ kuṇanti kasiṇēhiṁ ।
siyakasiṇacchīhi taē mayacchi rattō jaṇō cōjjaṁ ॥ 5 ॥ // VajLag.300-5


[p. 238]
gāḍhayaracumbaṇupphusiyabahalaṇīlañjaṇāi rēhanti ।
bapphabhbhintarapasariyagalantabāhāhi acchīiṁ ॥ 6 ॥ // VajLag.300-6

na maē ruṇṇaṁ na kayamamaṅgalaṁ hōntu sayalasiddhīō ।
virahaggidhūmakaḍuyāviyāi pagalanti nayaṇāiṁ ॥ 7 ॥1 // VajLag.300-7

[thaṇavajjā]
nahakuntaggayabhinnā hārāvalisuttamaṇḍalaggaṭhiyā ।
rēhanti surayarajjāhisēyakalasa vva sē thaṇayā ॥ 1 ॥ // VajLag.312-1

sō taṇhāiyapahiya vva dūmiō tīi diṭṭhamēttēhiṁ ।
panthapavākalasēhi va thaṇēhi ummanthiyamuhēhiṁ ॥ 2 ॥ // VajLag.312-2


[p. 239]
thaṇakaṇayakalasajuyalaṁ rōmāvalilōhasaṅkalābaddhaṁ ।
kassa kaē ṇaṁ bālā rayaṇaṇihāṇaṁ samuvvahaï ॥ 3 ॥ // VajLag.312-3

aṇurāyarayaṇabhariyaṁ kañcaṇakalasammi1 taruṇithaṇajuyalaṁ ।
tā kiṁ muhammi kālaṁ masimuddā mayaṇarāyassa ॥ 4 ॥ // VajLag.312-4

ṭhāṇaccuyāṇa sundari maṇḍalarahiyāṇa vihavacattāṇaṁ ।
thaṇayāṇa supurisāṇa ya kō hatthaṁ dēi paḍiyāṇaṁ ॥ 5 ॥2 // VajLag.312-5

nahakuntaggayabhinnā samuhāgayakumbhapīlaṇasamatthā ।
thaṇayā nivvūḍhabharā bhaḍu vva paḍiyā vi sōhanti ॥ 6 ॥ // VajLag.312-6


[p. 240]
āsannapaḍaṇabhayabhīruēhi jamalēhi sāmalamuhēhiṁ ।
duddhaṁsuēhi ruṇṇaṁ thaṇēhi ṭhāṇaṁ muyantēhiṁ । // VajLag.312-7

aliyā khala vva ku़ḍilā majjhaṁsē kiviṇadāṇasāricchā ।
thaṇayā unnayacintiya na tīi hiyaē na māyanti ॥ 8 ॥1 // VajLag.312-8

thaṇahāraṁ tīi samunnayaṁ pi daṭūṭhūṇa tārisaṁ paḍiyaṁ ।
mā kuṇaü kō vi gavvaṁ ēttha asārammi saṁsārē ॥ 9 ॥2 // VajLag.312-9


[p. 241]
uccaṭṭhāṇā vi susaṅgayā vi sampuṇṇayā vi tuha thaṇayā ।
taruṇamaṇarayaṇasāraṁ haranti jaṁ taṁ mahacchariyaṁ ॥ 10 ॥ // VajLag.312-10

ṭhāṇayarēhiṁ ēhiṁ ahōmuhēhiṁ aṇavarayapōḍhēhiṁ ।
sihiṇēhi narindēhi va kiṁ kijjaï payavimukkēhiṁ ॥ 11 ॥ // VajLag.312-11

[lāvaṇṇavajjā]
iha tivaliramaṇē/?/ iha vayaṇakamalē/?/ iha kaḍhiṇaviulathaṇavaṭṭē ।
ajjhāē lāvaṇṇaṁ phaliyaṁ piva ḍhuṅgaḍhuṅgēhiṁ ॥ 1 ॥ // VajLag.318-1

annannā mēhalayā annannō kañcuō navavahūē ।
parihēuṁ na samappaï samāruhantammi tāruṇṇē ॥ 2 ॥ // VajLag.318-2


[p. 242]
antōkaḍhanta mayaṇaggitāviyaṁ vahaï kaṇayakantillaṁ ।
bālāē lāvaṇṇaṁ upphiṇiyaṁ thaṇabharamisēṇa ॥ 3 ॥ // VajLag.318-3

sahasa tti jaṁ na bhajjaï thaṇaharabhārēṇa majjhataṇuyaṅgī ।
bhañjaṇabhaēṇa vihiṇā dinnō rōmāvalīkhabhō ॥ 4 ॥ // VajLag.318-4

bālākavōlalāvaṇṇaṇijjiō canda khijjasē kīsa ।
aha māṇō na hu kīraü bahurayaṇavibhūsiyā puhavī ॥ 5 ॥ // VajLag.318-5

bālā lāvaṇṇaṇihī navallavalli vva māuliṅgassa ।
ciñci vva dūrapakkā karēi lālāuyaṁ hiyayaṁ ॥ 6 ॥ // VajLag.318-6


[p. 243]
[surayavajj]
annōnnaṇēhaṇijjhara/?/viiṇṇahiyayāṇa aliyakuviyāṇaṁ ।
pattiyajaṇāṇa suraē jaṁ sōkkhaṁ taṁ phuḍaṁ amayaṁ ॥ 1 ॥ // VajLag.328-1

surayāvasāṇasamaē maüliyaṇayaṇāṇaṇā ya bimbōṭṭhī ।
alahantī surayasuhaṁ pāsatthamuhī piyaṁ bhaṇaï ॥ 2 ॥ // VajLag.328-2

surayappasutta kōvaṇa appambhara mā hu rē nivajjihisi ।
kayakajja kiṁ na yāṇasi asamattarayāṇa jaṁ dukkhaṁ ॥ 3 ॥ // VajLag.328-3

calavalayamēhalaravaṁ kalakaliramaṇōharaṁ ca sōūṇa ।
īsā rōsō mahilattaṇaṁ ca mukkaṁ savattīhiṁ ॥ 4 ॥ // VajLag.328-4


[p. 244]
bālā asamattarayā rayāvasāṇammi paharisī bhaṇaï ।
kiṁ suyasi nāha, haṁ 1suyami, kiṁ nu pajjattakajjō si ॥ 5 ॥ // VajLag.328-5

[pemmavajjā]
paḍhamārambhamaṇaharaṁ ghaṇalaggaṁ māṇarāyaramaṇijjaṁ ।
pēmmaṁ surindacāvaṁ va cañcalaṁ jhatti vōlēi ॥ 1 ॥ // VajLag.349-1

khaṇabhaṅgurēṇa visamēṇa hāriṇā duṇṇivārapasarēṇa ।
aṇavaṭṭhiyasabbhāvēṇa savvahā hōu pēmmēṇa ॥ 2 ॥ // VajLag.349-2


[p. 245]
jaï dēva maha pasannō mā jammaṁ dēhi māṇusē lōē ।
aha jammaṁ mā pēmmaṁ, aha pēmmaṁ mā viōyaṁ ca ॥ 3 ॥ // VajLag.349-3

annaṁ taṁ sayadaliyaṁ pi milaï rasagōliya vva jaṁ pēmmaṁ ।
amhaṁ mayacchi muttāhalaṁ va phuṭṭaṁ na saṅghaḍaï ॥ 4 ॥ // VajLag.349-4

daḍhaṇēhaṇālapasariyasabbhāvadalassa raïsuyandhassa ।
pēmmuppalassa muddhē māṇatusārō cciya viṇāsō ॥ 5 ॥1 // VajLag.349-5

avvō jāṇāmi ahaṁ pēmmaṁ ca ivēi lōyamajjhammi ।
thiraāsāē raïyaṁ na pīḍiyaṁ navari divvēṇa ॥ 6 ॥2 // VajLag.349-6


[p. 246]
jā na calaï tā amayaṁ caliyaṁ pēmmaṁ visaṁ visēsēi ।
diṭṭhaṁ suyaṁ va kattha vi mayacchi visagabbhiṇaṁ amayaṁ ॥ 7 ॥ // VajLag.349-7

bhaggaṁ na jāi ghaḍiuṁ dujjaṇahiyayaṁ kulālabhaṇḍaṁ va ।
sayakhaṇḍaṁ pi ghaḍijjaï kañcaṇakalasō suyaṇacittaṁ ॥ 8 ॥ // VajLag.349-8

bhaggaṁ puṇō ghaḍijjaï kaṇayaṁ kaṅkaṇayaṇēuraṁ nayaraṁ ।
puṇa bhaggaṁ na ghaḍijjaï pēmmaṁ muttāhalaṁ jaccaṁ ॥ 9 ॥ // VajLag.349-9

sō kō vi na dīsaï sāmalaṅgi jō ghaḍaï vighaḍiyaṁ pēmmaṁ ।
ghaḍakapparaṁ ca bhaggaṁ na ēi tēhiṁ ciya salēhiṁ ॥ 10 ॥1 // VajLag.349-10


[p. 247]
[māṇavajjā]
dantē tiṇāi kaṇṭhē kuvārayaṁ sundaraṁ ca tuha ēyaṁ ।
māṇamaḍappharaṇaḍiē tuha māṇō kēṇa niddiṭṭhō ॥ 1 ॥ // VajLag.364-1

ēmēva kaha vi mā ṇaṁsiṇīi taha mahamahāviō māṇō ।
jaha khēmakusalasambhāsabhētta sō piō jāō ॥ 2 ॥ // VajLag.364-2

[pavasiyavajjā]
vāsārattē pāvāsiyāṇa virahaggitāvataviyāṇaṁ ।
aṅgēsu laggamāṇō paḍhamāsārō chamacchamaï ॥ 1 ॥ // VajLag.373-1

[virahavajjā]
jēhiṁ sōhaggaṇihī diṭṭhō nayaṇēhi tē cciya ruyantu ।
aṅgāi apāviyasaṅgamāi tā kīsa khijjanti ॥ 1 ॥ // VajLag.389-1


[p. 248]
tuha surayapavaratarupallavaggakavalāṇa laddhamāhappō ।
maha maṇakarahō muddhē dakkhākabalaṁ pi pariharaï ॥ 2 ॥ // VajLag.389-2

virahaggijalaṇajālākarāliyaṁ kuvalayacchi maha aṅgaṁ ।
tuha ramaṇamahāṇaïpāṇiēṇa muddhē pavijjhāhi ॥ 3 ॥ // VajLag.389-3

rēhaï piyapaḍirumbhaṇa1 pasāriyaṁ surayamandiraddārē ।
hēlāhallāviyathōrathaṇaharaṁ bhuyalayājuyalaṁ ॥ 4 ॥ // VajLag.389-4

tā jāi tā niyattaï ṭhāṇaṁ gantūṇa jhatti vāhuḍaï ।
piyavirahō ghōḍā viggahō vva hiyaē na saṇṭhāi ॥ 5 ॥ // VajLag.389-5


[p. 249]
na jalanti na dhagadhaganti na simasimanti na muyanti dhūmavattīō ।
aṅgāi aṇaṅgaparavvasāi ēmēva ḍajjhanti ॥ 6 ॥ // VajLag.389-6

vaḍḍhasi virahē hassasi samāgamē hā nisē nisaṁsā si ।
bhaddē tumaṁ pi mahilā taha vi hu dukkhaṁ na yāṇāsi ॥ 7 ॥ // VajLag.389-7

[aṇaṅgavajjā]
tā kiṁ karēmi māē nijjiyarūvassa kāmadēvassa ।
daḍḍhaṁ pi ḍahaï aṅgaṁ niddhūmō saṅkhacuṇṇu vva ॥ 1 ॥ // VajLag.397-1


[p. 250]
hārēṇa māmi kusumacchaḍāyaluppannacicciṇā daḍḍhō ।
vammīsaṇō na mannaï ulūviō tēṇa maṁ ḍahaï ॥ 2 ॥ // VajLag.397-2

[piyāṇurāyavajjā]
jē kē vi rasā diṭṭhīu jāu jē bharahabhāviyā bhāvā ।
tē naccijjanti aṇacciyā vi sahasā piē diṭṭhē ॥ 1 ॥ // VajLag.412-1

sō kattha gaō sō suyaṇavallahō sō suhāsiyasamuddō ।
sō mayaṇaggiviṇāsō jō sō sōsēi maha hiyayaṁ1 ॥ 2 ॥ // VajLag.412-2

sō māsō taṁ pi diṇaṁ sā rāī savvalakkhaṇasaüṇṇā ।
amayaṁ va taṁ muhuttaṁ jattha piō jhatti dīsihii2 ॥ 3 ॥ // VajLag.412-3


[p. 251]
hiyayaṭṭhiō vi piō taha vi hu nayaṇāṇa hōi duppēcchō ।
pēcchaha vihiṇā na kayā maha uyarē jālayagavakkhā ॥ 4 ॥1 // VajLag.412-4

hōhī taṁ kiṁ pi diṇaṁ jattha piō bāhupañjaraṇibaddhō ।
vittē surayapasaṅgē pucchihii pavāsadukkhāiṁ2 ॥ 5 ॥ // VajLag.412-5

dinnaṁ gēṇhaï, appēi patthiyaṁ, asaï, bhōyaṇaṁ dēi ।
akkhaï gujjhaṁ pucchēi paḍivayaṁ jāṇa taṁ rattaṁ ॥ 6 ॥ // VajLag.412-6

[dūīvajjā]
ahavā tujjha na dōsō tassa u rūvassa hiyakilēsassa ।
ajjāvi na ppasīyaï īsāyanti vva giritaṇayā3 ॥ 1 ॥ // VajLag.421-1


[p. 252]
kassa kahijjanti phuḍaṁ dūhaviṇaṭṭhāi sahi kajjāiṁ ।
ahavā lōyapasiddhaṁ na phalanti samakkaḍārāmā ॥ 2 ॥ // VajLag.421-2

[ōluggāviyāvajjā]
sā diyahaṁ ciya pēcchaï nayaṇā paḍiyāi dappaṇatalammi ।
ēēhi tumaṁ diṭṭhō si suhaya dōhiṁ pi acchīhiṁ ॥ 1 ॥ // VajLag.438-1

dukkhēhi vi tuha virahē bālaya dukkhaṁ ṭhiyaṁ, aha ccāē ।
aṁsūjalēhi rūṇṇaṁ nīsāsēhiṁ pi nīsasiyaṁ ॥ 2 ॥ // VajLag.438-2

bālaya nāhaṁ dūī tīi piō si tti namha vāvārō ।
sā maraï tujjha aasō tti tēṇa dhammakkharaṁ bhaṇimō1 ॥ 3 ॥ // VajLag.438-3


[p. 253]
sā suhaya sāmalaṅgī jā sā nīsāsasōsiyasarīrā ।
āsāsijjaï1 sahasā jāva na sāsā samappanti2 ॥ 4 ॥ // VajLag.438-4

parapurapavēsavinnāṇalāhavaṁ suhaya sikkhiyaṁ kattha ।
jēṇa paviṭṭhō hiyaē paḍhama cciya daṁsaṇē majjha ॥ 5 ॥ // VajLag.438-5

[panthiyavajjā]
uddhacchō piyaï jalaṁ jaha jaha viralaṅgulī ciraṁ pahiō ।
pāvāliyā vi taha taha dhāraṁ taṇuyaṁ pi taṇuēi ॥ 1 ॥ // VajLag.445-1


[p. 254]
ahiṇavagajjiyasaddaṁ mōrāṇa ya kalayalaṁ nisāmantō ।
mā pavasa dhiṭṭha panthiya, marihisi, kiṁ tē paütthēṇa ॥ 2 ॥ // VajLag.445-2

vāsārattē vāuddhuēṇa vāsaṁ vimaggamāṇēṇa ।
pahiēṇa pahiyaghariṇō ruyāviyā tharaharantēṇa ॥ 3 ॥ // VajLag.445-3

sihiraḍiyaṁ ghaṇaraḍiyaṁ dūraṁ pi gharaṁ ghaṇatthaṇaṁ ramaṇiṁ ।
sambhariūṇa saēsaṁ pahiēṇa ghaṇagghaṇaṁ rūṇṇaṁ ॥ 4 ॥ // VajLag.445-4

taï vōlantē bālaya tissā valiyāi taha nu aṅgāiṁ ।
jaha paṭṭhimajjhaṇivaḍantavāhadhārā va dīsanti ॥ 5 ॥ // VajLag.445-5


[p. 255]
[dhannavajjā]
iya taruṇitaruṇasambharaṇakāraṇaṁ turagataraṇaraṇucchaliyaṁ ।
raïyaṁ iya varakulayaṁ pāiyasīlēṇa līlēṇa ॥ 1 ॥ // VajLag.449-1

[hiyayasaṁvaraṇavajjā]
hē hiyaya avvavaṭṭhiya agaṇijjantō vi taṁ jaṇaṁ mahasi ।
kandu vva silāvaḍiyaṁ aladdhapasaraṁ niyattihisi ॥ 1 ॥ // VajLag.454-1

sātammi hiyaya dulahammi māṇusē aliyasaṅgamāsāē ।
hariṇa vva mūḍha mayataṇhiyāi dūraṁ harijjihisi ॥ 2 ॥ // VajLag.454-2


[p. 256]
nayaṇāi nayanti nayantu, hiyaya kō ēttha tujjha vāvārō ।
hōhinti imāi taḍē tuha paḍihii vammahacaḍakkā ॥ 3 ॥ // VajLag.454-3

nayaṇāi phusasu mā ruyasu aṇudiṇaṁ, muyasu tassa aṇubandhaṁ ।
gāijjaï kiṁ mariūṇa pañcamaṁ muddha hariṇacchi ॥ 4 ॥ // VajLag.454-4

indīvaracchi sayavāravāriyā kīsa taṁ jaṇaṁ mahasi ।
jaï kaṇayamayacchuriyā tā kiṁ ghāijjaē appā ॥ 5 ॥ // VajLag.454-5

[sughariṇīvajjā]
paragharagamaṇālasiṇī parapurisavilōyaṇē ya jaccandhā ।
paraālāvē bahirā gharassa lacchī, na sā ghariṇī ॥ 1 ॥ // VajLag.462-1


[p. 257]
ajjēva piyapavāsō, asaī dūrē, viḍambaē mayaṇō ।
caraṇuggaō vi aggī kayā vi sīsaṁ samāruhaï ॥ 2 ॥ // VajLag.462-2

[saīvajjā]
bhaddaṁ kulaṅgaṇāṇaṁ jāsiṁ maṇakamalakōsamaṇupattō ।
mayaṇabhamarō varāō vaccaï nihaṇaṁ tahiṁ cēva ॥ 1 ॥ // VajLag.471-1

sakulakalaṅkaṁ niyakantavañcaṇaṁ ajasapaḍahaṇigghōsō ।
sarisavamēttē ca suhē kō dūi viḍambaē appaṁ ॥ 2 ॥ // VajLag.472-2


[p. 258]
[asaīvajjā]
jēṇa samaṁ sambandhō giṇhaha nāmaṁ puṇō puṇō tassa ।
pucchēi mittavaggaṁ bhaṇṇaï ēvaṁvihā rattā ॥ 1 ॥ // VajLag.496-1

asaī asamattarayā sayaḍaṁ daṭaṭhūṇa gāmamajjhammi ।
dhannā hu cakkaṇāhī niccaṁ akkhō hiō jissā ॥ 2 ॥ // VajLag.496-2

ḍimbhattaṇabhmi ḍimbhēhi rāmiyā jōvvaṇē juvāṇēhiṁ ।
thērī vi gayavaēhiṁ mayā vi asaī pisāēhiṁ ॥ 3 ॥ // VajLag.496-3

bhayavaṁ huyāsa ēkkamha dukkayaṁ khamasu jaṁ paī ramiō ।
nihaṇaï pāvaṁ jārāṇumaraṇakayaṇicchayā asaī ॥ 4 ॥ // VajLag.496-4


[p. 259]
saṅkēyakuḍaṅgōḍḍīṇasaüṇakōlāhalaṁ suṇantīē ।
gharakammavāvaḍāē vahūi khijjanti aṅgāiṁ1 ॥ 5 ॥ // VajLag.496-5

jāraṭhṭhaviṇimmiyamēhalāvaliṁ jā na bandhaï nivambē ।
tāva cciya navakāmāliṇīi ramaṇaṁ va pajjhariyaṁ ॥ 6 ॥ // VajLag.496-6

jāramasāṇasamubbhavabhūīsuhaphaṁsasijjiraṅgīē ।
na samappaï navakāmāliṇīi uddhūlaṇārambhō ॥ 7 ॥ // VajLag.496-7

bahalē tamandhayārē ramiyapamukkāṇa sāsusuṇhāṇaṁ ।
samayaṁ ciya abbhiḍiyā dōṇhaṁ pi saraddahē hatthā ॥ 8 ॥ // VajLag.496-8


[p. 260]
sampattiyā vi khajjaï pattacchēyabhmi, mābhi kō dōsō ।
niyayavaī vi ramijjaï parapurisavivajjiē gāmē ॥ 9 ॥ // VajLag.496-9

racchātulaggavaḍiō nālattō jaṁ jaṇassa bhīyāē ।
sō cēya virahaḍāhō ajja vi hiyaē chamacchamaï ॥ 10 ॥ // VajLag.496-10

acchīhi tēṇa bhaṇiyaṁ maē vi hiyaēṇa tassa paḍivannaṁ ।
jā pattiyaṁ pi jāyaṁ ghuṇahuṇiyaṁ tā hayaggāmē ॥ 11 ॥ // VajLag.496-11

siñcantō vi miyaṅkō jōṇhāsalilēṇa paṅkayavaṇāiṁ ।
taha vi aṇiṭṭhayarō cciya, sakalaṅkō kassa paḍihāi ॥ 12 ॥ // VajLag.496-12


[p. 261]
attā jāṇaï suṇhaṁ suṇhā jāṇēi attacariyāiṁ ।
vaccaü suhēṇa kālō mā phuṭṭaü billa billēṇa ॥ 13 ॥ // VajLag.496-13

paḍhamaṁ ciya maha rēhā asaīmajjhammi ubbhiō hatthō ।
saraṇāmi tujjha pāyā surasari dūyattaṇaṁ kuṇaï ॥ 14 ॥ // VajLag.496-14

[jōisiyavajjā]
sīsēṇa kaha na kīraï niumbaṇaṁ māmi tassa gaṇayassa ।
asamattasukkasaṅkamaṇavēyaṇājēṇa maha muṇiyā ॥ 1 ॥ // VajLag.507-1


[p. 262]
[dhammiyavajjā]
dhuttīraēṇa dhammiya jō hōi caḍāviēṇa ēkkēṇa ।
sō kurayāṇa saēṇa vi na hōi liṅgassa pariōsō ॥ 1 ॥ // VajLag.532-1

dhammiya dhammō suvvaï dāṇēṇa tavēṇa titthajattāē ।
taruṇatarupallavullūraṇēṇa dhammō kahiṁ diṭṭhō ॥ 2 ॥ // VajLag.532-2

[bālāsaṁvaraṇavajjā]
tōlijjanti na kēṇa vi savvaṅgāyāragōvaṇasamatthā ।
annaṁ uṇa hiyayatulāi diṭṭhaṁ ciya tulanti ॥ 1 ॥ // VajLag.551-1

[kuṭṭiṇīsikkhāvajjā]
pajjharaṇaṁ rōmañcō vayaṇē saccaṁ sayā mahādiṭṭhī ।
ēyaṁ puṇō vi sikkhasu muddhē atthakkavinnāṇaṁ ॥ 1 ॥ // VajLag.559-1


[p. 263]
karaphaṁsamalaṇacumbaṇapīlaṇaṇihaṇāi harisavayaṇēhiṁ ।
attā māyandaṇihīṇa kiṁ pi kumarīu sikkhavaï ॥ 2 ॥ // VajLag.559-2

[vēsāvajjā]
amuṇiyajammuppattī savvagayā bahubhuyaṅgaparimaliyā ।
mayaṇaviṇāsaṇasīlā harō vva vēsā suhaṁ dēu ॥ 1 ॥ // VajLag.578-1

savvaṅgarāgarattaṁ daṁsaï kaṇavīrakusumasāricchaṁ ।
gabbhē kaha vi na rattaṁ vēsāhiyayaṁ taha ccēva ॥ 2 ॥ // VajLag.578-2


[p. 264]
[kaṇhavajjā]
uvvūḍhabhuvaṇabhārō vi kēsavō thaṇaharēṇa rāhāē ।
mālaïdala vva kaliō lahuijjaï kō na pēmmēṇa ॥ 1 ॥ // VajLag.605-1

taha ruṇṇaṁ tīi taḍaṭṭhiyāi rāhāi kaṇhavirahammi ।
jaha sē kajjalamaïlaṁ ajja vi jaüṇājalaṁ vahaï ॥ 2 ॥ // VajLag.605-2

[hiyālīvajjā]
chīē jīva na bhaṇiyaṁ pariyaṇamajjhammi pōḍhamahilāē ।
chōḍēi cihurabhāraṁ puṇa baddhaṁ kēṇa kajjēṇa ॥ 1 ॥ // VajLag.624-1

kulabāliyā pasūyā puttavaī surayakajjatattillā ।
ērisaguṇasampannā bhaṇa kīsa na vāsiyā païṇā ॥ 2 ॥ // VajLag.624-2


[p. 265]
kassa kaēṇa kisōyari varaṇayaraṁ vahasi uttamaṅgēṇaṁ ।
kaṇṇēṇa kaṇṇavaṁhaṇaṁ vāṇarasaṅkhaṁ ca hatthēṇa ॥ 3 ॥ // VajLag.624-3

[vasantavajjā]
laṅkālaēṇa rattambaravēsiṇa dinnapupphayāṇēṇa ।
dahavayaṇēṇēva kayaṁ sīyāharaṇaṁ palāsēṇa ॥ 1 ॥ // VajLag.637-1


[p. 266]
guruvirahasandhiviggahaṇimmavaṇō atthi kō vi jaï mattō ।
paḍhamikkamañjariṁ aṅguliṁ va ubbhēi sahayārō ॥ 1 ॥ // VajLag.641-1

cañcupuḍakōḍiviyaliyamāyandarasōhasittadēhassa ।
kīrassa maggalaggaṁ bhamaraülaṁ bhamaï gandhaḍḍhaṁ ॥ 2 ॥ // VajLag.641-2

saccaṁ cēva palāsō asaï palaṁ virahiyāṇa mahumāsē ।
tittiṁ avaccamāṇō jalaï vva chuhāi savvaṅgaṁ ॥ 3 ॥ // VajLag.641-3


[p. 267]
suhiyāṇa suhañjaṇayā dukkhañjaṇayā ya dukkhiyajaṇassa ।
ēē sōhañjaṇayā sōhañjaṇayā vasantassa ॥ 4 ॥ // VajLag.641-4

[pāusavajjā]
vijjubhuyaṅgamasahiyaṁ cavalabalāyākavālakayasōhaṁ ।
gajjiyaphuḍaṭṭahāsaṁ bhaïravarūvaṁ nahaṁ jāyaṁ ॥ 1 ॥ // VajLag.652-1

