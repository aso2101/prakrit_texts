
[p. 67]
[subhāsiyagāhāsaṅgahō]

[॥ namaḥ sarasvatyai ॥]

laṅkā layā palāsā vasantamāsammi laddhamāhappā
nivvāhiūṇa sīyaṁ pacchā kaliyārayā jāyā // SubhāGāSaṁ.1

kaliyāmisēṇa ubbhēvi aṅgulī mālaīē mahamahiyaṁ
vārēu jā samatthā maha intaṁ mahuyarajuvāṇaṁ // SubhāGāSaṁ.2

pavaṇuddhuyapallavakarayalēhi vārēi māhavī bhasalaṁ
pupphavaïmalliyāsaṅgadūsiō mā mamaṁ chivasu // SubhāGāSaṁ.3

mālaïkaliyā mayarandamandirā mandamandaviyasantī
kusalēṇa chappaēṇa va taha ramiyā jaha na uttasaï // SubhāGāSaṁ.4

garuyattaṇassa kō māmi! maruyaō ettiyaṁ puṇa bhaṇāmi
pāē dhuvanti nissēsataruyarā parimalakahāē // SubhāGāSaṁ.5

lacchīkarakamalaviyāsarēṇupūrijjamāṇanayaṇēhiṁ
pāsaṭṭhiyā vi dīsanti nēya rōrā dhaṇaḍḍhēhiṁ // SubhāGāSaṁ.6

sūrāyavapapphuṭṭantakaṇayakandoṭṭarēṇupiṅgaṅgā
daṁsaṇamittēṇaṁ ciya māṇasahaṁsā kalijjanti // SubhāGāSaṁ.7

nūṇaṁ-rakhalakālakūḍavisasaṅgakalusiyā lacchī
maülanti jēṇa nayaṇāiṁ takkhaṇaṁ tīē jē diṭṭhā // SubhāGāSaṁ.8

sui-diṭṭhivāyaharaṇē narāṇa lacchīē kō visaṁvāō?
jaṁ na kuṇaï garalasahōyarā vi maraṇaṁ tamacchariyaṁ // SubhāGāSaṁ.9

pecchantā vi na pecchanti, jāṇamāṇā vi nēya jāṇanti
nisuṇantā vi hu nisuṇanti nēya rajjaṁ samāsajja // SubhāGāSaṁ.10

aṇahuntā vi hu huntīē hunti, huntā vi janti jantīē
ō! jīē samaṁ nīsēsaguṇagaṇā jayaü sā lacchī // SubhāGāSaṁ.11

avaṇijjaï hārō kāmiṇīhiṁ thaṇamaṇḍalāō raïsamaē
avasararahiyā guṇavantayā vi dūrē ṭhavijjanti // SubhāGāSaṁ.12

dūra cciya pammukkā tujjhaphalāsā palāsa! saüṇēhiṁ
kusumoggamammi taïyā jaṁ kira kasaṇīkayaṁ vayaṇaṁ // SubhāGāSaṁ.13


[p. 68]
andhāriūṇa vayaṇaṁ virasaṁ rasiūṇa māmi! khatthēhi
taha jalaharēhiṁ dinnaṁ paüraṁ pi jalaṁ alaṁ tēhiṁ // SubhāGāSaṁ.14

mahiuṁ mahōahiṁ mahumahō vi jaṁ suyaï tassa ucchaṅgē
taṁ ciya nīivirūddhaṁ, ahavā chajjaï samatthāṇa // SubhāGāSaṁ.15

tā nigguṇa cciya varaṁ payaṇuyalambhēṇa jāṇa pariōsō
guṇiṇō guṇāṇurūvaṁ phalamalahantā kilammanti // SubhāGāSaṁ.16

abbhatthiō vi sayavattavaṇasirī haraï jaṁ nisānāhō
taṁ tassa nēya juttaṁ, ahavā kā lajja sakalaṅkē? // SubhāGāSaṁ.17

hōhī balī surindō tuṭṭhēṇa murāriṇā na sandēhō
baddhō pāyālagaō ēsō saddō na phiṭṭēhī // SubhāGāSaṁ.18

nivvaḍiyapurisayārē asaccasambhāvaṇā vi sambhavaï
ekkāṇaṇē vi sīhē jāyā pañcāṇaṇapasiddhī // SubhāGāSaṁ.19

taṁ saddaṁ taṁ dhavalattaṇaṁ ca taṁ cēva mahuyahījammaṁ
saṅkhassa hiyayakuḍilattaṇēṇa sayalaṁ samupphusiyaṁ // SubhāGāSaṁ.20

hārō urassa, savaṇāṇa kuṇḍalē, mēhalā niyambassa
nayaṇāṇa puṇō garuē vi ūsavē kajjalasalāyā // SubhāGāSaṁ.21

jō jattiyassa atthassa bhāyaṇaṁ sō u tettiyaṁ lahaï
vuṭṭhē vi dōṇamēhē na ḍuṅgarē pāṇiyaṁ ṭhāi // SubhāGāSaṁ.22

uvabhuñjiuṁ na sakkaï riddhiṁ pattō vi punnaparihīṇō
paüraṁ pi jalaṁ tisiō vi maṇḍalō lihaï jīhāē // SubhāGāSaṁ.23

accāsannē parigalaï gāravaṁ suhaya! tujjha kō dōsō?
niyaacchī vi na pecchaï paḍilaggā kajjalasalāyā // SubhāGāSaṁ.24

ṭhāṇēsu guṇā payaḍā, ṭhāṇāṇi guṇēhiṁ pāyaḍijjati
sōhaï nayaṇēhiṁ masī, masīē sōhanti nayaṇāiṁ // SubhāGāSaṁ.25

varataruṇinayaṇaparisaṇṭhiyassa jaṁ kajjalassa māhappaṁ
dīvayasihā[ē]ṇa tahā, ṭhāṇēsu guṇā visaṭṭati // SubhāGāSaṁ.26

varataruṇisihiṇaparisaṇṭhiyassa hārassa hōi jā sōhā
sippīpuḍammi na tahā, ṭhāṇēsu guṇā visaṭṭanti // SubhāGāSaṁ.27


[p. 69]
vaṁsacchēē vi kaē na muyaï māyaṅgasaṅgahaṁ viñjhō
niyakittilañchaṇāō garuyā pālēnti paḍivannaṁ // SubhāGāSaṁ.28

chijjaü sīsaṁ, aha hōu vandhaṇaṁ, cayaü savvahā lacchī
paḍivannapālaṇē supurisāṇa jaṁ hōi taṁ hōu // SubhāGāSaṁ.29

ujjhanti dhaṇaṁ, chaḍḍanti maṇḍalaṁ, pariharanti niyajīyaṁ
kuvvanti nēya kahavi hu païṇṇahāṇī mahāpurisā // SubhāGāSaṁ.30

acchaü tāva'nnajaṇō aṅge cciya jāiṁ pañca bhūyāiṁ
tāṇaṁ ciya lajjijjaï pāraddhaṁ pariharantēhi // SubhāGāSaṁ.31

daḍhalōhasaṅkalāṇa ya annāṇa ya vivihapāsabandhāṇaṁ
tāṇaṁ ciya ahiyayarō vāyābandhō kulīṇāṇaṁ // SubhāGāSaṁ.32

kīranti jāiṁ jovvaṇavasēṇa aviyāriūṇa kajjāi
vayapariṇāmē bhariyāiṁ tāiṁ hiyaē khuḍukkanti // SubhāGāSaṁ.33

pariṇamiyakajjaparibhāvaṇāē buddhīō jā visaṭṭanti
tā jaï paḍhamārambhē havanti tā kiṁ na pajjattaṁ? // SubhāGāSaṁ.34

paḍhamaṁ ciya rōsavasē jā icchā hōi sā na kāyavvā
aha kahava kīraï cciya na sundarō tīya pariṇāmō // SubhāGāSaṁ.35

aparikkhiyakayakajjaṁ siddhaṁ pi na sajjaṇā pasaṁsanti
suparikkhiya puṇō vihaḍiyaṁ pi na jaṇēi vayaṇijjaṁ // SubhāGāSaṁ.36

vayaṇijjaṁ ciya maraṇaṁ hōi kulīṇāṇa sayaṇamajjhammi
jaṁ puṇa maraṇaṁ sā kālapariṇaī lōyasāmannā // SubhāGāSaṁ.37

kettiyamittaṁ ca dharā maha baliṇō tujjha maggamāṇassa
appā na kēvalaṁ ciya ahaṁ pi lahuīkaō kaṇha! // SubhāGāSaṁ.38

taïyapayaṁ alahantō sāmarisō kīsa kaṇha! maha uvariṁ
ettha tuha cciya dōsō maḍahā puhaī kayā jēṇa // SubhāGāSaṁ.39

parapatthaṇāpavannaṁ mā jaṇaṇi! jaṇēsi ērisaṁ puttaṁ
uyarē vi taṁ ma dharihasi patthaṇabhaṅgō kaō jēṇa // SubhāGāSaṁ.40

jāō si kīsa duggaya!? kiṁ na vilīṇō[si]gabbhavāsē vi?
mahilāṇa maṇḍaṇaṁ avihavattaṇaṁ na uṇa purisāṇa // SubhāGāSaṁ.41


[p. 70]
attāṇaṁ ciya duharaṁ jāṇa jaē tēhiṁ kiṁ va jāēhiṁ?
susamatthā jē na parōvayāriṇō tēhi vi na kiñci // SubhāGāSaṁ.42

uvayārō kīraï khalayaṇassa jō phusaï takkhaṇa ccēva
suaṇō uvayāramahabbharēṇa dukkhaṁ samuvvahaï // SubhāGāSaṁ.43

dō purisā dharaü dharā, ahavā dōhiṁ pi dhāriyā dharaṇī
uvayārē jassa maī, uvayariyaṁ jō na pamhusaī // SubhāGāSaṁ.44

jaï maṇḍalēṇa bhasiyaṁ hatthiṁ daṭṭhūṇa haṭṭamajjhammi
tā kiṁ gayassa jujjaï suṇahēṇa samaṁ kaliṁ kāuṁ? // SubhāGāSaṁ.45

paḍivayaṇasamatthēṇa vi sahiyavvaṁ dujjaṇassa suyaṇēṇa
na ya piṭṭhammi nilīṇō vasahassa siriṁ haraï kāō // SubhāGāSaṁ.46

ukkhaṇaï ṇaïniyaïṁ[?]pavaṇō nāūṇa tucchamūlāiṁ
mūlēi mahallatarū garuyā garuyaṁ virōhanti // SubhāGāSaṁ.47

garuyāṇaṁ garuya cciya uvayāraṁ jaï karanti na hu annō
kō ulhavēi viñjhaṁ mēhēṇa viṇā palippantaṁ? // SubhāGāSaṁ.48

rūsanti dūhavā sūhavāṇa, dhaṇaïttayāṇa dāliddā
paṇḍiyajaṇāṇa mukkhā, asaīō saīṇa rūsanti // SubhāGāSaṁ.49

dīsantō amayamaō lōaṇa-maṇanandaṇō imō ekkō
visadalanimmiyadēhō ēsō puṇa dūhavō annō // SubhāGāSaṁ.50

muharāo cciya bhannaï jō jassa piō kimattha bhaṇiēṇa?
paṅgaṇayaṁ ciya sāhaï gharassa abbhintaraṁ lacchiṁ // SubhāGāSaṁ.51

jāīsarāiṁ mannē imāiṁ nayaṇāiṁ honti lōyassa
viyasanti piē diṭṭhē, avvō! maülanti vēsammi // SubhāGāSaṁ.52

aṇurāyanibbharaṁ pi hu pemmaṁ māṇēṇa jāi sayakhaṇḍaṁ
vicciyajalaṇāliddhaṁ taḍayaḍasaddēṇa lōṇaṁ va // SubhāGāSaṁ.53

addaṁsaṇēṇa piyayama! suṭṭhu vi nēhāṇurāyarasiyāiṁ
hatthaüḍapāṇiyāiṁ va kālēṇa galanti pemmāiṁ // SubhāGāSaṁ.54

hiyaē cittuttinnē viyaliyanēhē paṇaṭṭhasabbhāvē
abbhatthaṇāē pemmaṁ kīrantaṁ kērisaṁ hōi? // SubhāGāSaṁ.55


[p. 71]
pasayacchi! parasarīrē jōiyapaïyaṁ[?]ti niggaē jīē
tuhuṁ puṇa jīvantāṇa vi aviṇaṭṭhataṇuṁ samāruhasi // SubhāGāSaṁ.56

parapurapavēsavinnāṇalāhavaṁ suhaya! sikkhiō kattha?
jēṇa païṭṭhō hiyaē paḍhamē ciya saṅgamēmajjha // SubhāGāSaṁ.57

jaï sā lāyannanihī diṭṭhā nayaṇēhiṁ te cciya rulantu
aṅgāiṁ apāviyasaṅgamāiṁ tā kīsa jhijjanti? // SubhāGāSaṁ.58

daṭṭhūṇa taruṇisura … … loṭṭantavaddhakaraṇēhiṁ
dīvō vi taggayamaṇō gayaṁ pi tellaṁ na yāṇēi // SubhāGāSaṁ.59

ēsō vōlēi sahī jō sō hiyayaṁ… …mahilāṇa
diṭṭhēṇa tēṇa kīraï niuṇāvēḍhō niyambassa // SubhāGāSaṁ.60

sikkāra-kaṇirakurarava-pārāvayasadda-kōilāraviyaṁ
kāṁi vi karinti! hala sahi!, piyasuraē vēyaṇā kattō? // SubhāGāSaṁ.61

rēhaï ciya lambirakēsahatthakuṇḍalalalantahāralayā
aḍḍhoppaïyā vijjāhari vva purisā''rayē vālā // SubhāGāSaṁ.62

purisannu bāla[?]khellantayassa jaṁ paḍaï vāri ramaṇīyaṁ
guruvirahajalaṇasantāvatāviyaṁ taṁ piyassa ōlhāvaē aṅgaṁ[?] // SubhāGāSaṁ.63

jattha sarē majjijjaï sēvaya[?]taruṇīhiṁ tāviyaṅgīhiṁ
sālūrātavaṇamayā tattha va dīsanti gayajīvā // SubhāGāSaṁ.64

avvō! na jāmi khettē, sālī khajjantu kīranivahēhiṁ
jāṇantā vi hayāsā pahiyā pucchanti mē maggaṁ // SubhāGāSaṁ.65

kaha rakkhēu varāī kalavī kīrāṇa mandagaïgamaṇā
pīṇunnayagaruyapayōharēhiṁ tālā na saṅghaḍaï // SubhāGāSaṁ.66

pattē piyapāhuṇaē kiṁ kāhī duggaō turantō vi?
andhō maliēhiṁ vi lōyaṇēhiṁ andho cciya varāō // SubhāGāSaṁ.67

guṇiṇō vihavārūḍhāṇa, vihaviṇō guruguṇāṇa na hu kipi
annōnnayalahuyayarā girīṇa jē mūla-siharēhiṁ // SubhāGāSaṁ.68

kaṅkellipallavuvvellamaṇaharē jaï vi nandaṇē caraï
karahassa taha vi maruvilasiyāiṁ hiyaē khuḍukkanti // SubhāGāSaṁ.69


[p. 72]
kasiṇojjalō virāyaï vēṇīdaṇḍō niyaṁvabiṁvammi
tuha sundari! surayamahānihāṇarakkhābhuaṅgō vva // SubhāGāSaṁ.70

kaha tammi nivvavijjaï dukkhaṁ dukkhuddhuēṇa hiyaēṇa
addāē paḍiviṁvaṁ va jammidukkhaṁ na saṅkamaï // SubhāGāSaṁ.71

atthavaṇaṁ paharaparavvasāṇa jaï hōi, hōu, kō dōsō?
jaṁ puṇa muccaï tēō sūrāṇa na ērisaṁ juttaṁ // SubhāGāSaṁ.72

pacchābhimuhō vaccaï paharahaō aṁvaraṁ vimottūṇa
taha vi hu bhannaï sūrō peccha pasiddhīē māhappaṁ // SubhāGāSaṁ.73

khaṇḍijjantō vi sasī avamāṇaṁ sahaï punnimā jāva
sūrō payāvaharaṇē atthamaï, na khaṇḍaṇaṁ sahaï // SubhāGāSaṁ.74

gayaṇaṅgaṇaparisakkaṇakhaṇḍaṇadukkhāiṁ sahasu aṇudiyaha
na suhēṇa hariṇalañchaṇa! kīraï jayapāyaḍō appā // SubhāGāSaṁ.75

anna cciya sā jāī jīē phalaṁ hōi surahigandhaḍḍhaṁ
ēsā kusume cciya navari sundarō vihaḍaï phalammi // SubhāGāSaṁ.76

ekkēṇa vi tīrataḍaṭṭhiēṇa haṁsēṇa hōi jā sōhā
sā saravaraṁ na pāvaï vahuēhiṁ vi ḍhikkasatthēhiṁ // SubhāGāSaṁ.77

jaha haṁsō māṇasasaraviyambhiyaṁ dēi laliyapayamaggaṁ
taha kiṁ baō varāō jāṇaï calaṇaṁ pi ukkhaṇiuṁ? // SubhāGāSaṁ.78

jaha barahiṇassa chajjaï vihuyakalāvassa mahurakēyaravō
taha vāyasassa kattō diyahaṁ pi vaṇē sarantassa? // SubhāGāSaṁ.79

uppayaï gayaṇamaggē, bhañjaï kasiṇattaṇaṁ, payāsēi
taha vi hu gobbaraīḍō na pāvaē bhamaracariyāiṁ // SubhāGāSaṁ.80

avirayarayakēlipasaṅgasokkhasabbhāvaīsikuṇṭhaïyaṁ
māṇanisāṇayanisiyaṁ hōi puṇō ahiṇavaṁ pemmaṁ // SubhāGāSaṁ.81

nivvattasuraya! jaṁ paramuhattaṇaṁ suhaya! sikkhiō kattha?
aha suṇayāṇa pasaṅgē, aha suṇayā tuha pasaṅgāō // SubhāGāSaṁ.82

pecchaha pavaravahūṇa suraē calaṇāṇa jērisō maggō
najjaï vambhaṇḍapaḍantayassa okkhambhaṇā dinnā // SubhāGāSaṁ.83


[p. 73]
taṁ kimpi kayaṁ raïsaṅgamammi mihuṇēhiṁ cāḍuparikammaṁ
jaṁ sariūṇa virāmē annōnnaṁ lajjiyā hunti // SubhāGāSaṁ.84

taha tēhiṁ ekkamekkaṁ avagūḍhaṁ virahadubbalaṅgēhiṁ
jaha tattamayaṇadhīuliya vva ekkaṁ va jāyāiṁ // SubhāGāSaṁ.85

aṇavarayasalilanivaḍantadhārapaharāhayā visūranti
daḍḍhagaïndā, tuṅgattaṇēṇa nilayaṁ na pāvēnti // SubhāGāSaṁ.86

jaha māyaṅgā saṅgahasi viñjha! taha ya jaï mayavaī ekkō
jīvantassa na kīraï vasacchēō pulindēhiṁ // SubhāGāSaṁ.87

sasahara hariṇaṭṭhāṇi jaï sīhasilibu dharantu
tā dukkaru tuha rāhu! jaï māṇummalaṇa karantu // SubhāGāSaṁ.88

pālittaya! kahasu phuḍaṁ sayalaṁ mahimaṇḍalaṁ bhamantēṇa
diṭṭhō suya vva kattha va candaṇarasasīyalō aggī? // SubhāGāSaṁ.89

ayasābhiyōgasantāviyassa purisassa suddhasīlassa
hōi vasaṁ tassa phuḍa candaṇarasasīyalō aggī // SubhāGāSaṁ.90

suyaṇō suddhasahāvō maïlijjantō vi dujjaṇajaṇēṇa
chārēṇa dappaṇō iva ahiyayaraṁ nimmalō hōi // SubhāGāSaṁ.91

jaṁ uppalassa pattēṇa chijjaē kiṁ tha satthamaggēṇa?
mahurammi bhāṇiyavvē ki tē kaḍuēṇa bhaṇiēṇa? // SubhāGāSaṁ.92

aṇuyattaha, bhaṇaha piyaṁ, jaṁ kajjaṁ taṁ muṇēha hiyaēṇa
mahuraṁ lavaï mayūrō savisaṁ ca bhuyaṅgamaṁ khāi // SubhāGāSaṁ.93

jampasumuṇālasarisaṁ, jaṁ kajjaṁ taṁ muṇēhi hiyaēṇa
mahuraṁ lavaï mayūrō savisaṁ ca bhuyaṅgamaṁ khāi // SubhāGāSaṁ.94

kajjammi samāvaḍiē aṇuyattaï dujjaṇaṁ pi dussīlaṁ
kīsa na pijjaï nimbō sarīrasaṁrakkhaṇaṭṭhāē? // SubhāGāSaṁ.95

jēṇa viṇā na dalijjaï aṇuṇijjaï sō kayāvarāhō vi
pattē vi nayaradāhē bhaṇa kassa na vallahō aggī? // SubhāGāSaṁ.96

sarisē vi maṇuyajammē ḍahaï khalō, sajjaṇō suhāvēi
lōhaṁ ciya sannāhō rakkhaï jīyaṁ, asī haraï // SubhāGāSaṁ.97

sarisē vi jalaṇadāhē gaṇḍaṁ cuṁvanti kaṇayapattāiṁ
ōruyaï nēuraṁ sāmalīē calaṇōvari vilaggaṁ // SubhāGāSaṁ.98


[p. 74]
garuyāiṁ ciya sāhaï purisō kajjāiṁ, natthi sandēhō
rōsō suraṅgadhūli vva jassa na hu pāyaḍō hōi // SubhāGāSaṁ.99

sajjaṇasalāhaṇijjē payammi appā na ṭhāviō jēhiṁ
tē puvvapurisamāhappagavviyā kaha na lajjanti? // SubhāGāSaṁ.100

aṇamisanayaṇāē maē jaṁ pīyaṁ piyayamassa lāyannaṁ
aṅgāiṁ tēṇa piyasahi! ajja ajinnēṇa majjanti // SubhāGāSaṁ.101

pasayacchi! sō kayatthō jassa kaē mannugaggarijjantā
pañcamasarapasaruggāragabbhiṇā inti nīsāsā // SubhāGāSaṁ.102

tē dhannā annabhuagamēhi pāraddhasurayakālammi
jē puṇa tuṅga[ya]supaōharīṇa hiyaē khuḍukkanti // SubhāGāSaṁ.103

jampantō avihattaviggahō[?]taṁ suhaya! ajja saccaviyaṁ
danta-nahakkhaya sundara! tuha hiyaē maha khuḍukkanti // SubhāGāSaṁ.104

uṇhāiṁ nīsasantō avagūhasi kīsa maṁ parāhuttaṁ?
hiyayaṁ palīviuṁ ciya iṇhiṁ piṭṭhiṁ palīvēsi // SubhāGāSaṁ.105

nijjantō kammaparavvasāhiṁ annannadaṅgataruṇīhiṁ
ēsa hi ōsahiviḍavō aṅgē challī na palhavaï // SubhāGāSaṁ.106

jō visamammi vi kajjē kajjārambhaṁ na muccaē dhīrō
ahisāriya vva lacchī nivaḍaï vacchatthalē tassa // SubhāGāSaṁ.107

racchāṇumaggacaḍiō nā''lattō jaṁ jaṇāṇa bhīyāē
sō cēva virahaḍāhō ajja vi hiyaē chamacchamaï // SubhāGāSaṁ.108

viddhō jiyaï suhēṇaṁ, maraï aviddhō tuha'cchibāṇēhiṁ
kēṇēyaṁ sikkhaviyā aüvvamēyaṁ dhaṇuvvēyaṁ? // SubhāGāSaṁ.109

daṭṭhō vi dahaï aṅgaṁ nijjīvō saṅkhacuṇṇō vva
tā kiṁ karēmi māē! nijjiyaraṅgassa kāmaēvassa? // SubhāGāSaṁ.110

sabbhāvavāhirēhi vi taha kahavi piyakkharēhiṁ jampanti
jaha bandhava tti kaliuṁ lōē sīsēṇa vubbhanti // SubhāGāSaṁ.111

jalahivisaghaḍiēṇa vi nivasijjaï harasirammi candēṇa
jattha gayā tattha gayā guṇiṇō sīsēṇa vubbhanti // SubhāGāSaṁ.112

ṭhāṇaṁ guṇēhiṁ labbhaï tā guṇagahaṇaṁ avassa kāyavvaṁ
hārō vi guṇavimukkō na pāvaē taruṇithaṇavaṭṭhaṁ // SubhāGāSaṁ.113


[p. 75]
varisanti na mēhā gajjiūṇa, pahuṇō na dinti hasiūṇa
na phalanti tarū jē phulliūṇa tē kaha na lajjanti? // SubhāGāSaṁ.114

sāhīṇāmaya-rayaṇō amaramarōraṁ ca bhuaṇamakuṇantō
ullasirīhiṁ na lajjasi laharīhiṁ taraṅgiṇīnāha! // SubhāGāSaṁ.115

paraēsagayāṇummāhiyāṇa jantūṇa sōyataviyāṇaṁ
niyadēsāgayadiṭṭhaṁ suṇayaṁ pi suhāvahaṁ hōi // SubhāGāSaṁ.116

savvaṅganivvuiyarō sō annō sattamō rasō kōi
āsāijjaï jō paḍhamapemmapiyasaṅgamāhintō // SubhāGāSaṁ.117

jaṁ satthēsu na suvvaï, agōyaraṁ jaṁ mahākaīṇaṁ pi
taṁ kimpi suhaṁ navasaṅgamammi daïō jaṇō dēi // SubhāGāSaṁ.118

jō ruccaï sō lōṇiyō, vambha! kiṁ nēhi vidhēya?
chaḍḍivi sakkaraguliyarasa, maṭṭī khanti aṇēya // SubhāGāSaṁ.119

jāhã na atthī gujjhirasu, rūvu mahaddahi jāu
khantaü mahui dāruṇahaṁ, kanta! lahēsahi sāu // SubhāGāSaṁ.120 [dōhā]

virasāiṁ jāi pamuhē, amayarasāyanti jāiṁ pariṇāmē
kajjāiṁ tāiṁ suvicāriyāiṁ na jaṇē hasijjanti // SubhāGāSaṁ.121

jampasi muṇālasarisaṁ, hiyaē sāraṅgasiṅgakuḍilō si
āpaṇṇasuhayasaralattaṇēṇa paravandaṇijjō si // SubhāGāSaṁ.122

jammi tumaṁ aïnēhā sō vi tumaṁ mandanēhaō putti!
na hu tālā vajjaï dīhara'cchi! ekkēṇa hatthēṇa // SubhāGāSaṁ.123

jatthagaō tatthagaō sāmali! sīhō na jujjai dalammi
sappurisō vi taha cciya, phusi nayaṇā, kiṁ tha runnēṇa? // SubhāGāSaṁ.124

nāūṇa vi vinnāṇaṁ kāūṇa vi samarasāhasaṁ kammaṁ
laṅghēūṇa vi mēruṁ puṇṇēhi viṇā suhaṁ kattō? // SubhāGāSaṁ.125

thakkē bhaṇiyaṁ sōhaï, thakkē bhaṇiyaṁ suhāvahaṁ hōi
atthakkē puṇa bhaṇiyaṁ kaya pi kajjaṁ viṇāsēi // SubhāGāSaṁ.126

jaha mūsayassa ekkēṇa vīhiṇā dō vi vāvaḍā hatthā
taha amuṇiyakallāṇā thēvēṇa vi uttuṇā hunti // SubhāGāSaṁ.127

guṇajāṇae cciya jaṇē huti guṇā pāyaḍā mahagghā ya
maṇirayaṇāi vi gō… … … // SubhāGāSaṁ.128


