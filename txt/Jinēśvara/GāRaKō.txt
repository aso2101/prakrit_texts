
[p. 1]
[sirijiṇēsarasūriviraiō]

[gāhārayaṇakōsō]

[viṣayanirdēśaḥ]

 -       (- ādau jinastutiprakramaḥ 1)


 -       (- brahmastutiḥ 2)


 -       (- viṣṇustutiḥ 3)


 -       (- mahēśvarastutiḥ 4)


 -       (- sarasvatīstutiḥ 5)


 -       (- kāvyapraśaṁsā 6)


 -       (- samudraḥ 7)


 -       (- vaḍavānalaḥ 8)


 -       (- kr̥ṣṇakrīḍā 9)


 -       (- nagaravarṇanam 10)


 -       (- sujanaḥ 11)


 -       (- durjanaḥ 12)


 -       (- susvāmī 13)


 -       (- lakṣmīḥ 14)


 -       (- dānam 15)


 -       (- kusvāmī 16)


 -       (- kr̥paṇaḥ 17)


 -       (- dāridryam 18)


 -       (- sthairyadhairyādiguṇāḥ 19)


 -       (- rājavarṇakaḥ 20)


 -       (- rājanītiḥ 21)


 -       (- chēkaḥ 22)


 -       (- hīālī 23)


 -       (- vēśyā 24)


 -       (- sarvāṅgastrīvarṇanam 25)


 -       (- śr̥ṅgāraḥ 26)


 -       (- nayanam 27)


 -       (- snēhaḥ 28)


 -       (- dūtī 29)


 -       (- prēma 30)


 -       (- mānaḥ 31)


 -       (- ubhayānugatacāṭu 32)


 -       (- māninīpratyuttaram 33)


 -       (- virahaḥ 34)


 -       (- sūryāstaḥ 35)


 -       (- cakravākaḥ 36)


 -       (- khadyōtaḥ 37)


 -       (- candraḥ 38)


 -       (- kumudinī 39)


 -       (- prabhātam 40)


 -       (- sūryōdayaḥ 41)


 -       (- kamalinī 42)


 -       (- alimālatī 43)


 -       (- prāvr̥ṭ 44)


 -       (- śarat 45)


 -       (- hēmantaḥ 46)


 -       (- śiśiraḥ 47)


 -       (- vasantaḥ 48)


 -       (- grīṣmaḥ 49)


 -       (- asatī 50)


 -       (- vr̥kṣajātiḥ 51)


 -       (- parvataḥ 52)


 -       (- siṁhaḥ 53)


 -       (- gajaḥ 54)


 -       (- karabhaḥ 55)


 -       (- dhavalaḥ 56)


 -       (- mutkalaḥ 57)


 -       (- śāntarasaḥ 58)


anēnaiva paddhatikramēṇa gāthāratnakōśaprakramā jñātavyāḥ.



---------------------------------------------------------------------
[maṅgalamabhidhēyaṁ ca]

paṇamaha purisottamanāhitaṇayamuhanaliṇavāsiṇiṁ vāṇiṁ
jīē pavayaṇajōnhaṁ sukaïcaōrā parilihanti // GāRaKō.1

sukaïvayaṇa'ṇṇavāō vicittarayaṇāṇi suttirayaṇāṇi
gahiūṇa kaō kōsō aō a gāhārayaṇakōsō // GāRaKō.2



---------------------------------------------------------------------
[1. 1. atha jinastutiḥ]

paḍhamaṁ ciya paḍhamajiṇassa namaha nahamaṇimaūharamaṇijjaṁ
aṅkuriamokkhapāyavabīyanihāṇaṁ va payakamalaṁ // GāRaKō.3


[p. 2]
paḍivajjantō vi sayā kalantaraṁ nēa jassa muhacinhaṁ
pāvaï candō taṁ kamalakulagihaṁ namaha vīrajiṇaṁ // GāRaKō.4



---------------------------------------------------------------------
[2. 2. atha brahmaṇaḥ stutiḥ]

taṁ paṇamaha tiginnicchalaṁ[?]ṇa nivasaï nivēsaka[ma]lammi
jassa parimāṇanivahō vva bhuvaṇanimmāṇapaḍivannō // GāRaKō.5

paḍhamaṁ ciya dhavalakaōvavīyamamburuhagōyaraṁ namaha
harinija[ya]jaḍharamōkhittanālasuttaṁ piva sayambhuṁ // GāRaKō.6



---------------------------------------------------------------------
[3. atha viṣṇustutiḥ]

sēsaphaṇāmaṇidappaṇaviṁvijjantassa kōlarūvassa
dharaṇidharaṇammi hariṇō varāhajūhāiyaṁ namaha // GāRaKō.7

taṁ namaha jassa vacchē lacchimuhaṁ kotthuhammi saṅkantaṁ
dīsaï mayaparihīṇaṁ sasivimbaṁ sūraviṁvammi // GāRaKō.8

rakkhatu vō rōmalayā māyāmahilattaṇē mahumahassa
gūḍhōyaratāmarasāṇusāriṇī bhamaramāla vva // GāRaKō.9

viyaḍasasimaṇḍalāyantasalilabhariyammi bhuvaṇavalayammi
hariṇō hariṇacchāyāvilāsaparisaṇṭhiyaṁ jayaï // GāRaKō.10



---------------------------------------------------------------------
[4. 4. atha mahēśvarastutiḥ]

taṁ namaha jassa rēhaï viyaḍajaḍāhārapāsapaḍilaggaṁ
raïkalahakuviapavvaïvibhiṇṇavalayaṁ va sasikhaṇḍaṁ // GāRaKō.11

paṇamaha paṇayapakuvviyagōrīcalaṇaggalaggapaḍiviṁvaṁ
dasasu nahadappaṇēsuṁ ēyārahataṇuharaṁ ruddaṁ // GāRaKō.12

taṁ namaha jō jaḍāyaḍalīlāsandāṇiyaṁ samuvvahaï
gōrīkavō[laü]vvariyakantisēsaṁ piva mayaṅkaṁ // GāRaKō.13

pamuvaïṇō rōsāruṇapaḍimāsaṅkantagōrimuhayandaṁ
gahiya'gghapaṅkayaṁ piva sañjhāsalilañjaliṁ namaha // GāRaKō.14


[p. 3]


---------------------------------------------------------------------
[5. 5. atha sarasvatīstutiprakramaḥ]

nandaü sacchandagaī nimmalapayapūragāravamahagghō
jalahipaḍiruddhapasarō sukaīṇa sarassaīpavahō // GāRaKō.15

āsaṁsāraṁ kaïpuṅgavēhiṁ taddiyahagahiyasārō vi
ajja vi abhinnamuddō vva jayaï vāyāparipphandō // GāRaKō.16

paṇamaha paṇamantamahākaïndasaṅkantanayaṇapaḍiviṁvaṁ
kayanīluppalapūyaṁ va bhāraīcaraṇanahanivahaṁ // GāRaKō.17

taṁ namaha bhāraïṁ jīē caraṇanahadappaṇēsu saṅkantā
bahuvayaṇā hōnti phuḍaṁ paṇamantā takkhaṇē kaïṇō // GāRaKō.18



---------------------------------------------------------------------
[6. 6. atha kāvyapraśaṁsā]

sarasā vi hu kavvakahā pariōsaṁ kuṇaï kassa vi maṇammi
phullanti na sayalatarū varataruṇīcaraṇaphaṁsēṇa // GāRaKō.19

laliē mahura'kkhariē juvaījaṇavallahē sasiṅgārē
santē pāiyakavvē kō sakkaï sakkayaṁ paḍhiuṁ? // GāRaKō.20

pāiyakavvaṁ paḍhiuṁ gumphēuṁ taha ya kujjayapasūṇaṁ
kuviyaṁ ca pasāhēuṁ ajja vi vahavē na yāṇanti // GāRaKō.21

cintāmandaramanthāṇamanthiē vitthiyammi atthāhē
uppajjanti[ya]kaïhiyayasāyarē kavvarayaṇāiṁ // GāRaKō.22

aṇavarayabahularōmañcakañcuyaṁ jaṇiyajaṇamaṇāṇandaṁ
jaṁ na dhuṇāvaï sīsaṁ kavvaṁ pimmaṁ ca kiṁ tēṇa? // GāRaKō.23

kaïṇō jayantu tē jalahiṇō vva uvajī viūṇa jāṇa payaṁ
annē vijaṇā bhuvaṇē kuṇanti ghannāṇa ukkarisaṁ // GāRaKō.24

hiyayāiṁ sajjaṇāṁṇaṁ rañjaï kasiṇēi khalayaṇamuhāṁi
kavvaṁ suhāsiaṁ pi hu jāṇa namō tāṇa sukaīṇaṁ // GāRaKō.25

sālaṅkārāhiṁ maṇōharāhiṁ annunnarāyarasiyāhi
gāhāhiṁ paṇaïṇīhiṁ vi ḍajjhaï hiyayaṁ ayantī hiṁ // GāRaKō.26

chandaṁ ayāṇamāṇēhi jā kayā sā na hōi ramaṇīā
kiṁ gāhā na hu sēvā? ahavā gāhā vi sēvā vi // GāRaKō.27


[p. 4]
addhakkharabhaṇiyāiṁ nūṇaṁ savilāsaaddhahasiyāiṁ
addhacchipecchiāiṁ vi gāhāhiṁ viṇā na najjanti // GāRaKō.28

aïcampiya viṇassaï dantacchēēṇa hōi vicchāyaṁ
ḍhalahalayaṁ viya muccaï pāiyakavvaṁ ca pimmaṁ ca // GāRaKō.29



---------------------------------------------------------------------
[7. atha samudraprakramaḥ]

rayaṇēhiṁ nirantarapūriyassa rayaṇāyarassa na hu gavvō
kariṇō muttāhalasaṁsaē hi mayabhimbhalā diṭṭhī // GāRaKō.30

rayaṇāyarassa na hu hōi tucchimā niggaēhiṁ rayaṇēhiṁ
taha vi hu candasaricchā viralā rayaṇāyarē rayaṇā // GāRaKō.31

jaï kahava animmahiō dintō tiyasāṇa rayaṇasaṅghāyaṁ
tā tihuyaṇē vi uvamā na hojja mannēsamuddassa // GāRaKō.32

tuhiṇakarasīyalō cciya vaḍavānalaḍajjhiō vi mayaraharō
na muṇijjanti vahantā gaṅgōda … … … // GāRaKō.33

tē aïgahirā phuḍaphēṇapaṇḍurā gāhagajjiraraüddā
sāyaraayatthihatthē[?]kattha gayā tuha taraṅgōhā? // GāRaKō.34

jalaṇaṁ jalaṁ ca amiyaṁ visaṁ ca kaṇhaṁ sadāṇavaṁ cēva
uyarē dharanta! mayarahara! tujjha mahima ccia apuvvō // GāRaKō.35

sāhīṇāmaya rayaṇē amaramarōraṁ ca bhuvaṇamakuṇantō
ullasirēhiṁ na lajjasi laharīhiṁ taraṅgiṇīnāha! // GāRaKō.36

iyarō gāmatalāō pūrijjaï pūyarāṇa niyarēṇa
ghaṇamacchapucchaghāyaṁ puṇō vi rayaṇāyarō sahaï // GāRaKō.37

vāraṁ vāraṁ viṇivāriā vi rēvā na sāyaraṁ muyaï
ahavā savvasalūṇē piyammi kō rūsiuṁ taraï? // GāRaKō.38

hiyayanivēsiyavaḍavānalō vi visakulaharaṁ pi jalarāsī
rayaṇāyaru tti lambhaï peccha pasiddhiē māhappaṁ // GāRaKō.39


[p. 5]
lacchī dhūā, jāmāuō harī, taha ya paṇaïṇī gaṅgā
amaya-miyaṅkā ya suā ahō! kuḍumbaṁ mahōahiṇō // GāRaKō.40

māhappaṁ taṁ khalu lavaṇimāē jaṁ kila sayaṁ samuddammi
nivaḍanti kūrasattē vi jaḍasahāvē vi sariyāō // GāRaKō.41

jaha jaha sariyāō jalaṁ khivanti taha taha kilammaē uyahī
mahilāhintōriddhiṁ īhanti kahaṁ mahāsattā? // GāRaKō.42

pūrijjantō vi jalēhiṁ jalanihī jalaharēhiṁ taṇuāi
uvayariyaṁ pi hu uvariddhiēhiṁ garuyāṇa avayariyaṁ // GāRaKō.43

sōsaṁ na gaō, na gaō rasāyalaṁ, jalahi! kiṁ na phuḍiō si?
taḍasaṇṭhiyā vi saüṇā taṇhaïyā jassa vōlīṇā // GāRaKō.44

lacchīē viṇā rayaṇāyarassa gambhīrimā taha jjēva
sā lacchī tassa viṇā kassa na gēhē paribbhamaï? // GāRaKō.45

vihalaṁ paḍicchiuṁ guruyayāṇa payaī, na kāraṇāvikkhā
girisarigalatthiē pattharē vi rayaṇāyarō dharaï // GāRaKō.46



---------------------------------------------------------------------
[8. atha vaḍavānalaprakramaḥ]

jaṁ atthīhiṁ na pijjaï āsāijjaï na saüṇasatthēhi
taṁ sāyarassa salilaṁ khavanta! vaḍavānala! namō tē // GāRaKō.47

sōsaü ma sōsaü cciya salilaṁ rayaṇāyarassa vaḍava'ggī
jaṁ lahaï jalē jalaṇō tēṇaṁ ciya kiṁ na pajjattaṁ? // GāRaKō.48

pāyāluyaragaharīhiṁ sāyaralaharīhiṁ jā na ulhaviyā
sā vaḍavānalataṇhā kaha phiṭṭaï sarijhalakkēhiṁ? // GāRaKō.49

kā samasīsī vaḍavānalēṇa iyarāṇa tēyavantāṇaṁ?
ulhaviyasihisamūhō vi indhaṇaṁ jassa mayaraharō // GāRaKō.50

uyahi-vaḍavānalāṇaṁ parapparulhavaṇa-sōsaṇamaṇāṇa
jā vaṭṭaï saṁrambhō tāva suhaṁ jiyaï jiyalōō // GāRaKō.51

du ccēya pattarēhā uttama-ahamāsu purisapantīsu
dintāṇaṁ rayaṇanihī, maggantāṇaṁ tu vaḍavaggī // GāRaKō.52


[p. 6]


---------------------------------------------------------------------
[9. atha kr̥ṣṇakrīḍāprakramaḥ]

sō kō vi guṇō gōvāliyāṇa jaï natthi kanha! ekkō vi
ujjayasīlāvasarē taha vi hu māvibharijjāsu // GāRaKō.53

uya ūḍhabhuvaṇabhārō vi kēsavō sihibharēṇa rāhāē
kuvalayadalaṁ va tuliō, haluijjaï kō na pimmēṇa? // GāRaKō.54

kisiō si kīsa kēsava! jaṁ na kaō dhannasaṅgahō mūḍha!
kattō maṇapariōsō vi sāhiyaṁ bhuñjamāṇassa? // GāRaKō.55

saccaṁ cēya bhuyaṅgī vi sāhiyā kira visāhiyā kaṇha!
sāhīṇaviṇayapaṇaō vi jīē ghummāviō taṁ si // GāRaKō.56

kasiṇē vi jalē kaṇhassa kāliō phaṇimaṇīhiṁ uvadiṭṭhō
dēhuppannā vi visaṁvayanti divvē parāhuttē // GāRaKō.57

uppajjanti cayanti ya bahusō jalamāṇusīō jalahimmi
sā lacchī vacchayalaṁ alaṅkiyaṁ jīē kanhassa // GāRaKō.58

jalanihimukkēṇa vi kutthuhēṇapattaṁmurāriṇō hiyayaṁ
tēṇa uṇa tammi ṭhāṇē na yāṇimō kiṁ pi viṇihittaṁ // GāRaKō.59

sō saggō sā lacchī tāiṁ vatthāiṁ tē alaṅkārā
rāhāpalōyahīṇāhariṇō hiyaē khuḍukkhuḍaï // GāRaKō.60

hiyayāu jā na mukkā, ahamāṇa vi saṅgayaṁ aṇucarantī
kaṇhassa tīē lacchīē paḍikayaṁ kiṁ nu kāyavvaṁ? // GāRaKō.61



---------------------------------------------------------------------
[10. atha nagaravarṇanaprakramaḥ]

jattha sasikantakavisīsayaṅkiō sūrakantamaṇisālō
ravisasisaṅgē parihājalāiṁ sōsēi pōsēi // GāRaKō.62

parihājalasaṅkantō maragayasiharaṅkiō phalihasālō
sahaï jahiṁ jalahijalantasēsasayaṇatthaviṇhuvva // GāRaKō.63

siyakarakiraṇanirantaraphurantasasikantasālabhañjīhi
rayaṇīsu tiyasabhavaṇāiṁ jattha dhārāgihāyanti // GāRaKō.64

païdiyahaṁ vilasantē daṭṭhuṁ gōrī-mahēsarē jattha
kuḍḍēṇa āgaō himagiri vva dhavalō sahaï sālō // GāRaKō.65


[p. 7]
jattha maṇibhavaṇabhittīsu picchituṁ attaṇō vi paḍibimbaṁ
paḍijuvaïsaṅkirīō piēsu kuppanti muddhāō // GāRaKō.66

jattha'cchaphalihabhūmisusālattayataruṇicaraṇapaḍibimbaṁ
cubanti muddhabhasalā jalavilasirakamalabhantīē // GāRaKō.67

jattha anīiparāiṁ khettāiṁ cēva na uṇa sappurisā
dīsanti diyavara cciya kusā''saṇaggahaṇatallicchā // GāRaKō.68

vilayāulāiṁ vitthinnapattapunnāiṁ pavarasālāiṁ
jattha bhavaṇāiṁ majjhē, vaṇāiṁ vāhiṁ virāyanti // GāRaKō.69

nīlamaṇikuṭṭimē jattha navavahū picchiūṇa saṅkantaṁ
samuhaṁ taggahaṇatthaṁ hatthaṁ kamalabbhamā khivaï // GāRaKō.70

gharasirapasuttakāmiṇikavōlasaṅkantasasikalāvalayaṁ
haṁsēhiṁ ahilasijjaï muṇālasaddhāluēhiṁ jahiṁ // GāRaKō.71



---------------------------------------------------------------------
[11. atha sujanaprakramaḥ]

icchanti na nēhalavaṁ, sakajjalaggā na hōnti maṇayaṁ pi
amuṇiyadasāvisēsā suyaṇā rayaṇappaīva vva // GāRaKō.72

chāïllōpiyaï tamaṁ, taṁ ca[?u]uvvamaï kajjalamisēṇa
annē vi suisahāvā hiyaē kalusaṁ na hu dharanti // GāRaKō.73

daḍharōsakalusiassa vi suaṇassa muhāō vippiyaṁ kattō?
rāhumuhammi vi sasiṇō kiraṇā amayaṁ ciya muyanti // GāRaKō.74

pisuṇō aïdittaggī nēhasahassāiṁ jhatti jō jaraï
suyaṇō uṇa mandaggī ekkaṁ nēhaṁ na jō jaraï // GāRaKō.75

vimalēṇa vi kaha uvamā ekkasarūvassa suyaṇahiyayassa
phalihōvalēṇa kīraï āsayavasabhinnarūvēṇa? // GāRaKō.76

abhaṇantāṇa vi najjaï pariṇāmaṁ supurisāṇa cariēhiṁ
kiṁ jampanti maṇīō jēṇa sahassēhiṁ ghippanti? // GāRaKō.77

paḍivannapakkhavāō guṇasañjuttō samujjaō saphalō
bāṇō vva hiyayalaggō māraï suyaṇō adīsantō // GāRaKō.78


[p. 8]
cāvaguṇāṇaṁ duṇhaṁ rēhanti mahāṇubhāvacariyāiṁ
ūharasamuṇṇayāṇaṁ kōḍīō dinta-lintāṇaṁ // GāRaKō.79

sahaï samūlāṇa samuṇṇayāṇa vahusaüṇasatthanilayāṇa
sappurisāṇa dumāṇa va parōvayārapphalā riddhī // GāRaKō.80

sō jayaü jēṇa suyaṇā vi dujjaṇā iha viṇimmiyā bhuvaṇē
na tamēṇa viṇā pāvanti candakiraṇā vi parabhāgaṁ // GāRaKō.81

taṁ parivaḍūḍhanti khaṇaṁ khaṇaṁ pi nivasanti jattha sappurisā
jāō kalimmi jassiṁ taïṁ uṇa sō cēva niṭṭhaviō // GāRaKō.82

kalahantāṇa vi na hu niggayāiṁ, hiyaē jaraṁ aïgayāiṁ
suyaṇakayāiṁ rahassāiṁ dahaï āukkhaē aggī // GāRaKō.83

khajjanti ṭasa tti na bhañjiūṇa, pijjanti nēya ghuṇṭēhiṁ
taha vi hu kuṇanti titti ālāvā sajjaṇajaṇassa // GāRaKō.84

īsiṁ pi na lakkhijjaï suttaṁ hārēsu muttiutthaïyaṁ
suguṇā vi guṇabbhahiēhiṁ antarijjanti kiṁ cojjaṁ? // GāRaKō.85

kalikālakavalanovvariyasupurisā santi kattha va paēsē
vīyaṁ va kayajuyatthē ajja vi parirakkhiyaṁ vihiṇā // GāRaKō.86

pasamiyasōhāsasaharassa'llīṇassa vaṅkimā jaṁ sē[?]
riddhīsu pañjalā hōnti supurisā, na ya vivattīsu // GāRaKō.87

viralā uvayariūṇaṁ niravekkhā jalahara vva vaccanti
jhijjhanti tāṇa virahē virala cciya saripavāhō vva // GāRaKō.88

santiasaṅkhā saṅkhā dhavalā rayaṇāyarubbhavā bhuvaṇē
na hu tāṇa saddaladdhī jāyā jā pañcajaṇṇassa // GāRaKō.89

chinnāṇa sōsiyāṇa ya dāhaṁ pattāṇa chiddabhariyāṇa
ahamamuhadūsiyāṇa vi suhō u saddō suvaṁsāṇa // GāRaKō.90

hiyaē jāō,nōcēva pasariō, nēya payaḍiō lōē
vavasāyapāyavō supurisāṇa lakkhijjaï phalēhiṁ // GāRaKō.91

na hu mahumahassa vacchē, matthē kamalāṇa, nēya khīrōē
vavasāyapāyavē supurisāṇa lacchī phuḍaṁ hōi // GāRaKō.92


[p. 9]
sabbhāvakhalāṇa vi kuṇaï kiṁ pi suyaṇattaṇaṁ suyaṇasaṅgō
jhīṇassa vi kajjalamīsi ghaḍaïṇayaṇassa lāyaṇṇaṁ // GāRaKō.93

saccariyanimmalāṇaṁ aliaparāṇa vi sirīō vaḍḍhanti
sacchiddāṇaṁ muttāṇa rāyavacchatthalārōhō // GāRaKō.94

kiṁ ittiēṇa gayaṇaṅgaṇassa garuattaṇaṁ samōsaraï?
sajjaṇahiyayassa na jittitēēṇa sarisāiyaṁ tēṇa // GāRaKō.95



---------------------------------------------------------------------
[12. atha durjanaprakramaḥ]

suyaṇō tusārasarisō tāvijjantō vilāi, na hu jalaï
iyarō dīvayasarisō kayanēhō jalaï ahiayaraṁ // GāRaKō.96

suyaṇattaṇaṁ na kēṇa vi antōmaliṇāṇa tīraē kāuṁ
sīsēṇa vahantassa vi harassa vaṅkō cciya mayaṅkō // GāRaKō.97

purisā jē guṇarahiyā kulēṇa gavvaṁ vahanti tē mūḍhā
vaṁsuppaṇṇaṁ pi dhaṇu guṇarahiaṁ bhaṇaha kiṁ kuṇaï? // GāRaKō.98

guruā vi jēsu maḍahā saṅkantā dappaṇēsu dīsanti
juttamiṇaṁ jaṁ dijjaï jaṇēṇa chāraṁ muhē tassa // GāRaKō.99

purisāṇa kulīṇāṇa vi na kulaṁ viṇayassa kāraṇaṁ hōi
candā'maya-lacchisahōyaraṁ pi mārēi kiṁ na visaṁ? // GāRaKō.100

jaha kaṇayaṁ taha parimāṇapattharaṁ bē vi tulaï nārāō
ahavā nirakkharāṇaṁ guṇa-dōsaviyāraṇā kattō? // GāRaKō.101

dōmuhaṁ! nirakkhara[?ya]! lōhamaïya! nārāya! kittiyaṁ bhaṇimō
guñjāhiṁ samaṁ kaṇayaṁ tulanta na gaō'si pāyālaṁ // GāRaKō.102

viddaviyaguṇō dōsekkapāyaḍō nēhakhavaṇatattillō
dīvō vva khalō āsannasaṇṭhiō kaṁ na maïlēi? // GāRaKō.103

sajjaṇasaṅgēṇa vi dujjaṇassa na hu kalusimā samōsaraï
sasimaṇḍalamajjhapariṭṭhiō vi kasiṇō cciya kuraṅgō // GāRaKō.104

guṇalēsō vi[?ya]na suyaṇa! tujjha ghaḍantassa kiṁ pi uvvariō
mannē dōsamaō cciya tēṇa jaē dujjaṇō ghaḍiō // GāRaKō.105


[p. 10]
maliṇāyāraṁ daṭṭhūṇa maṇḍalō bhasaü tassa na hu dōsō
duṭṭhakhalō aparokkhē vimalasahāvāṇa vi bhasēi // GāRaKō.106

vasaï jahiṁ cēva khalō pōsijjantō vi nēhadāṇēṇa
taṁ cēva ālayaṁ dīvaō vva acirēṇa maïlēi // GāRaKō.107

akulīṇō dōmuhaō tā mahurō bhōyaṇaṁ muhē jāva
muraō vva khalō jinnammi bhōyaṇē virasamārasaï // GāRaKō.108

niddhammō guṇarahiōcāvavimukkō ya loddasambhūō
vindhaï jaṇassa hiyayaṁ pisuṇō vāṇa vva bhaggantō // GāRaKō.109

na saddaï abbhatthaṇiyaṁ, asaï gayāṇaṁ pi piṭṭhimaṁsāiṁ
daṭṭhūṇa bhāsuramuhaṁ khalasīhaṁ kō na vīhēi? // GāRaKō.110

khalasaṅgē paricattē pecchaha tellēṇa jaṁ phalaṁ pattaṁ
mayaṇāhisurahivāsaṁ pahusīsaṁ pāviyaṁ tēṇa // GāRaKō.111

hōhī khalu tti kaliūṇa ṇiyamaṇē māmi jantadiyaēhi
pattēhiṁ navari mukkō phaliō vi tilō avēkkhāē // GāRaKō.112

sō saddō, taṁ dhavalattaṇaṁ ca, rayaṇāyarammi uppattī
saṅkhassa hiyayakuḍilattaṇēṇa savvaṁ pi pabbhaṭṭhaṁ // GāRaKō.113

mēhā iva dōjīddā payaṁ samāsāiūṇa aïkalusā
sacchandagamaṇasīlā sayalaṁ pi jaṇaṁ kayatthanti // GāRaKō.14

suyaṇō muhā kilammaï, haraï khalō jjēva navara pahuhiyayaṁ
taruṇō phalāi gahiuṁ taraï kaī, na uṇa pañcamuhō // GāRaKō.115



---------------------------------------------------------------------
[13. atha susvāmiprakramaḥ]

lahuvittassa vi pahuṇō garuyā līyanti suddhahiyayassa
maḍahē vi dappaṇē saṅkamanti garuā vi gayavaïṇō // GāRaKō.116

tēyassīṇa pasāō lahū vi viyaḍaṁ ghaḍēi mahimāṇaṁ
ekkēṇa vi ravikiraṇēṇa gayaṇamakkamaï hariṇaṅkō // GāRaKō.117

pagaïkhalēsuṁ pi piyaṁvaēsu pahuṇō vahanti pariōsaṁ
kuḍilahiyayassa saṅkhassa haraï hiyayaṁ sarō muharō // GāRaKō.118


[p. 11]
unnayasihō vi dīvō na haṇaï hiṭṭhaṭṭhiyaṁ timiraniyaraṁ
ahavā'bhimāṇamukkaṁ pahuṇō pālēnti riuvaggaṁ // GāRaKō.119

nīyā vi samatthēhi gahiyā uccaṁ lahanti saṇṭhāṇaṁ
dhūlikaṇā puhavīē caranti gayaṇammi vāēṇaṁ // GāRaKō.120

hiṭṭhaṭṭhiyajaḍaniyaraṁ taha ya supattāiṁ uttamaṅgammi
jaha dharaï tarū taha jaï pahū vi tā kiṁ na pajjattaṁ? // GāRaKō.121



---------------------------------------------------------------------
[14. atha lakṣmīprakramaḥ]

naviṇā jaṁ sahaï guṇō vi, sahaï dōsō vi jīē pariyariō
kammaṇamēgaṁ bhuyaṇassa saraha taṁ bhayavaïṁ lacchiṁ // GāRaKō.122

guṇagaruyāṇa vi dhaṇavajjiyāṇa na havanti citiyā atthā
lakkhēṇa vi dīvāṇaṁ na diṇaṁ diṇanāhavirahammi // GāRaKō.123

lacchī-sarassaīṇaṁ lacchī garuī, sarassaī lahuī
iharā kahamīsaramaṇusaranti sampamnavijjā vi // GāRaKō.124

lacchīē guṇā niyamēṇa hōnti, na guṇēhiṁ havaï puṇa lacchī
vijjūō khalu samēhā havanti, mēhā na saha vijjū // GāRaKō.125

aïsīyalakarapasarō jāō sampuṇṇamaṇḍalō rāyā
iya cintiūṇa lacchī savvaṅgaṁ tammi nivasēi // GāRaKō.126

lacchīlayāi mūlaṁ guṇa-sattipayaṁ pariṭṭhiyaṁ lōē
jēṇa ahōgamaṇaṁ cēva tāṇa parivaḍḍhaṇē tīē // GāRaKō.127



---------------------------------------------------------------------
[15. atha dānaprakramaḥ]

dintāṇa dāṇamēva hi saṁsai, na ya paribhavaṁ kuṇaï kō u
dāṇēṇa virahiāṇaṁ na ḍhalaï lōgō karīṇaṁ pi // GāRaKō.128

kōḍiṁ dintā vi namanti, maggaṇatthaṁ dharanti jē jīyaṁ
tāṇa dhaṇūṇa va purisāṇa kaha ṇu mā hōu ṭaṅkārō // GāRaKō.129

sō vaṁsaguṇō cciya ēsa kō vi cāvāṇa phuriyasārāṇa
jaṁ guṇamukkāṇa vi maggaṇāṇa lakkhaṁ samappanti // GāRaKō.130


[p. 12]
cāvāṇa navari ekkāṇa sahaï cāruttaṇammi ṭaṅkārō
sahalō maggaṇanivahō visajjiō jēṇa namiūṇa // GāRaKō.131

dintō jalaṁ pi jalaō sa vallahō hōi sayallōyāṇaṁ
niccaṁ pasāriyakarō karēi mittō vi santāvaṁ // GāRaKō.132

dinti phalāiṁ jahicchaṁ kappadumā, nēya kipi jampanti
dhūmaliyajalaharā pāṇiyaṁ pi dāūṇa gajjanti // GāRaKō.133

lahaï garuyattaṇaṁ ciya dintāṇa karō vimukkadāṇō vi
acchariyaṁ lahuyāyaï suvaṇṇabhariō vi lintāṇaṁ // GāRaKō.134

na vi taha dūmēi maṇaṁ gayassa vandhō vva kariṇivirahō vva
dāṇaviōyavimuhiē jaha bhamaraülē bhamantammi // GāRaKō.135

jō sahaï samaramajjhē muṇālalīlāē paharaṇasayāiṁ
nūṇaṁ dāṇāvasarē tassa vi hiyayaṁ camakkēi // GāRaKō.136



---------------------------------------------------------------------
[16. atha kusvāmiprakramaḥ]

jaḍasaṁsaggullasiō vilasantō virasavāṇiō niccaṁ
payaḍiyavahuvihadōsō kiṁ jalahī? na hi, kusāmī vi // GāRaKō.137

palaē mahāguṇāṇāṁ havanti sēvārihā lahuguṇā vi
atthamiē diṇanāhē ahilasaï jaṇō paīvaṁ pi // GāRaKō.138

ōlaggiō'si dhamma'mha hojja iṇhiṁ naḍida! vaccāmō
ālihiyakuñjarassa va tuha dāṇaṁ kēṇa vi na diṭṭhaṁ // GāRaKō.139

jē kēi pahū mahimaṇḍalammi tē ucchudaṇḍasāricchā
sarasā jaḍāṇa majjhē visamā pattēsu dīsanti // GāRaKō.140

iṇhimpahuṇō pahuṇō pahuttaṇaṁ, kiṁ cirantaṇapahūṇaṁ?
dōsaguṇā guṇādōsājēhiṁ kayā, na hu kayā tēhiṁ // GāRaKō.141

appāyattaṁ sampayamavaṇēi pahū parammuhō, na guṇaṁ
ṭhāṇaṁ uvari nirumbhaï maṇīṇa jalahī, na uṇa chāyaṁ // GāRaKō.142

tōsō maṇassa kassa vi āvaïpaḍiyammi bhiccavaggammi
sariyāmu dariddāsuṁ sariyāddivaī samullasaï // GāRaKō.143


[p. 13]
acchaü kā vi apuvvā riddhī tārāhivassa riddhīsu
jā kā vi purāṇā tārayāṇa riddhī hayā sā vi // GāRaKō.144

suhiē suhiyāiṁ ravimmi, dukkhiē dukkhiyāiṁ kamalāiṁ
taha vi hu na tēṇa tāṇaṁ avayariō paṅkayakalaṅkō // GāRaKō.145

jaha jaha pāvanti payaṁ unnayamunnayayaraṁ diṇayaru vva
lahūībhavanti santāvayanti taha taha daḍhaṁ kēī // GāRaKō.146

tārāvaïṇā jaṁ tārayāṇa riddhēṇa nihaṇiyā riddhī
sayalakalāṭhāṇassa vi tēṇaṁ ciya jhijjhaē lacchī // GāRaKō.147

parivārāṇaṁ suyaṇattaṇaṁ pi pisuṇē pahummi na hu kiṁ pi
paḍikūlammi ravisuē suhā vi avarē gahā vihalā // GāRaKō.148

mahumāsavāsarāṇaṁ niḍālasañjaṇiyasēyabindūṇaṁ
kāṇa vi parivuḍiḍhamahīyalassa santāvamāvahaï // GāRaKō.149



---------------------------------------------------------------------
[17. atha kr̥paṇaprakramaḥ]

akayavvaō na sōhaï vihavō vihavō vva aṅgaṇānivahō
kattha vi apattabhōgō suvaṇṇatāruṇṇaōbhavai // GāRaKō.150

kiṁ vaṁsēṇa guṇēṇa ya? kiṁvā kōḍīē? tujjha rē cāva!
jāyanti jassa puraō maggaṇayā mukkasikkārā // GāRaKō.151

kasiṇaṁ kāūṇa muhaṁ, pacchā rattaṁ muhēṇa hōūṇaṁ
diṇṇaṁ phalaṁ palāsēṇa taṁ pi saüṇēhiṁ paricattaṁ // GāRaKō.152

lōhamayassa vi maliṇassa gāḍhamuṭṭhissa kōsanirayassa
kivaṇassa kivāṇassa ya āyārēṇēva bhiṇṇattaṁ // GāRaKō.153

andhāriūṇa vayaṇaṁ dīhaṁ rasiūṇa māmikhatthēhiṁ[?]
paüraṁ pi kahava diṇṇaṁ jalaēṇa jalaṁ alaṁ tēṇa // GāRaKō.154


[p. 14]
kariṇō harinaharavidāriyassa dīsanti muttiyā kumbhē
ahava kivaṇāṇa maraṇē payaḍa cciya hōnti bhaṇḍārā // GāRaKō.155



---------------------------------------------------------------------
[18. atha dāridryaprakramaḥ]

dīsanti jōyasiddhā, añjaṇasiddhā tahēva dīsati
dāliddajōyasiddhā pāsē vi ṭhiyā na dīsanti // GāRaKō.156

mahurollāvasalūṇō laliyapaō rūvajāiparisuddhō
taha vi na agghaï adhaṇō paccakkhakaīṇa kavvaṁ va // GāRaKō.157

uppajjanti tahiṁ ciya, viyasanti tahiṁ, tahiṁ vilijjanti
puṇṇasarē kamalāiṁ va maṇōrahā rōrahiyayammi // GāRaKō.158

santā vi guṇavisēsā narāṇa payaḍā havanti tā kattō
jātāṇa dappaṇāṇa va kaō ṇa bhūīē sakkārō? // GāRaKō.159

jē jē guṇiṇō jē jē ya māṇiṇō jē viḍhattavinnāṇā
dālidda! rē viyakkhaṇa! tāṇa tumaṁ sāṇurāō si // GāRaKō.160

santavaï gasaï savvaṁ jaï vi[hu]dhūmēṇa paḍhamamandhēi
uarabharaṇatthiṇō taha vi niccamagaṇiṁ aṇusaranti // GāRaKō.161

santā vi guṇā guṇavantayāṇa dāliddatamabharakkantā
atthojjōēṇa viṇā payaḍā vi na pāyaḍā hōnti // GāRaKō.162

appāṇaṁ ciya dubharaṁ jāṇa jaē ki va tēhiṁ jāēhiṁ?
susamatthā vi[ya]na parōvayāriṇī tē vi na kiṁ pi // GāRaKō.163

lacchīkarakamalaviyāsarēṇupūrijjamāṇanayaṇēhiṁ
dīsanti nēya rōrā puraō vi ṭhiyā dhaṇaḍḍhēhiṁ // GāRaKō.164

haraï parihīṇavihavassa nūṇa niyapaṇaïṇō vi appāṇaṁ
savvaṅgamasampuṇṇassa ghaḍaï na hu jāmiṇī sasiṇō // GāRaKō.165



---------------------------------------------------------------------
[19. atha sthairya-dhairyādiguṇāḥ]

dhīrāṇa ramaï ghusiṇāruṇammi na tahā piyāthaṇucchaṅgē
diṭṭhī riugayakumbhatthalammi jaha bahalasindūrē // GāRaKō.166


[p. 15]
sō kēṇa vijjhavijjaï vīrapayāvānalō tiṇikkhantō?
uppattikāraṇaṁ jassa khaggadhārājalō ccēya // GāRaKō.167

sāvikkhō dahavayaṇō varappayāṇēṇa sāhasukkarisō
santē vi karasamūhē ekkekkaṁ jō siraṁ luyaē // GāRaKō.168

supaōharāē suhaḍō pulayasaṇāhāi khaggalaṭṭhīē
jāyaï maülianayaṇō daïāi va kaṇṭhalaggāē // GāRaKō.169

ikkattō ruyaï piyā aṇṇattō samaratūranigghōsō
nēhēṇa raṇarasēṇa ya bhaḍassa dōlāiyaṁ hiyayaṁ // GāRaKō.170

ajja vi vihurammi pahū ajja vi paharanti vaïrisaṅghāyā
ajja vi majjhatthā jayasirī vi rē jīva! mā vacca // GāRaKō.171

taṁ natthi jaṁ na sijjhaï vavasāyasamujjayassa dhīrassa
jaṁ sīsamettasēsō rāhū sasi-diṇayarē galaï // GāRaKō.172

aghaḍiyaparāvalavā jaha jaha garuyattaṇē na vihaḍanti
taha taha garuāṇa havanti baddhamūlāō kittīō // GāRaKō.173

diggayakaōlaviyaliyamayapaṅkāmōyavāsiyamaṇassa
bhasalassa kaṇṇatālāhayassa maraṇaṁ pi ramaṇijjaṁ // GāRaKō.174

khaggammi nivāsō jayasirīē, samarammi hōi sā hatthē
hatthaṭṭhiē vi vihavē vimukka dhīrā visūrinti // GāRaKō.175

vivarummuhā vi garuyā uvayārī hōnti sayalalōyassa
kummēṇa niyayapiṭṭhiṭṭhiyaṁ pi bhuvaṇaṁ samuddhariyaṁ // GāRaKō.176

cittuttinnō vi tulāgaō vi mittō tahā vi na hu mukkō
kō hariuṁ tassa nahaṅgaṇassa gambhīrimaṁ taraï? // GāRaKō.177

sabbhāvaṁ pahuhiyaē, jīyaṁ saggē, jasaṁ jaē sayalē
ṭhaviūṇa raṇē sīsaṁ kayakajjō nacciō suhaḍō // GāRaKō.178

kulamuddharanti ēgē vaḍavīyakaṇaṅkurēṇa sāricchā
annē vālayasarisā jāyā mūlaṁ viṇāsanti // GāRaKō.179

kaha nāma sahijjaï kāyarēṇa samuhintagayaghaḍāvīḍhē
garuyagayacalaṇacampiyakarōḍikaḍuō kaḍakkārō? // GāRaKō.180

tuṅgattaṇaṁ gayandē saṅgarasārattaṇaṁ ca kēsariṇō
saṅgāmasūrimā tuṅgimā ya sarabhē samappanti // GāRaKō.181


[p. 16]
mahiūṇa mahājalahiṁ mahumahaṇō tattha suyaï vīsatthō
ēyaṁ nīiviruddhaṁ, chajjaï savvaṁ samatthāṇaṁ // GāRaKō.182

ummūlēi na pavaṇō tiṇāiṁ kila uṇṇaō asārāiṁ
bhañjēi mahallatarū, garuyā garuē virōhanti // GāRaKō.183

dhīrō arikarikumbhayaḍapāḍaṇocchaliyamottiyacchuriō
rēhaï raṇammi jayasirisiyakkhaēhiṁ[va]ahisittō // GāRaKō.184

samarē dhārāgōyara muñcantivērimaṇḍalaggēṇa[?]
taṁtammi valā khalu nivasirīē lacchīē vippanti // GāRaKō.185

saccaṁ kalānihi cciya candō tēyammi jō paṇaṭṭhammi
pavasiyatavaṇassa vi gayaṇacakkamakkamaï pāēhiṁ // GāRaKō.186

païṇō sulahāiṁ dhāṇāiṁ dinti, pattī ya dinti puṇa pāṇē
garuyattaṁ taha vi paīṇa na uṇa pattīṇa, acchariyaṁ // GāRaKō.187

suhaḍāṇa samaravajjantatūravararavaṇaghaṇajalāsittō
pulayacchalēṇa ucchāhamahiruhō muyaï kisalāiṁ // GāRaKō.188

sattūṇa pāyavīḍhē luḍhanti māṇaṁsiṇō vi jaṁ kaha vi
taṁ abbhatthinti mahiṁ vivaraṁ pāyālagamaṇatthaṁ // GāRaKō.189

hiyaïcchiamalahantō pañjarasaüṇu vva dhīravavasāō
kōsasayasampuḍa[?]niruddhapasarō taḍapphaḍaï // GāRaKō.190



---------------------------------------------------------------------
[20. atha rājavarṇakaprakramaḥ]

uvvahasi kīsa gavvaṁ ettha jaē gayavaī ahaṁ ekkō?
tuha vēriyāṇa naravaï! mahilāsatthāvi gayavaïṇō // GāRaKō.191

nūṇaṁ dhaṇummi tuha pahu! saṅkamaï vivakkhajīviyaṁ samarē
iharā tammi sajīvē kaha riuṇō hōnti ajjīvā? // GāRaKō.192

sampuṇṇakōsadaṇḍaṁ jaladuggagayaṁ piḍhalaï kamalavaṇaṁ
diṭṭhammi jammi, kaha sō sūrō? mā bhuvaṇamakkamaü // GāRaKō.193

vahulakkhaēṇa vahusō mahāpasāēṇa tujjha naranāha!
paṇaïsamūhō candō vva vandaṇijjō jaē jāō // GāRaKō.194


[p. 17]
tuha riuṇō nāha! suhatthiṇō vi bhaddattaṇaṁ kaha vahantu?
jāṇa duha ccēya gaī — ekkē mandā, mayā aṇṇē // GāRaKō.204

bahusōhaggāō avihavāo vaṭṭanti tujjha vērīṇa
antēurīō[...]nahu nahu naranāha! nayarīō // GāRaKō.205

harahāsa-haṁsa-hārindu-kunda-balahadda-saṅkhadhavalēṇa
tujjha jasēṇa riūṇaṁ sāhasu kaha mayaliyaṁ vayaṇaṁ? // GāRaKō.206

kamalānilaō vi tumaṁ nāha! na dōsāyarō si sukaī vi
na ya atthalaīō jaṁ tēṇa jaē vimhayaṁ kuṇasi // GāRaKō.207

uddāmapiyālavaṇō saralattaṇajaṇiyajaṇamaṇāṇandō
sasaharakandaravisamō naranāha! tumaṁ himagiri vva // GāRaKō.208

athirā vi thirā lacchī, thirā vi bhamirī taē kayā kittī
aha muyaï cciya tuha daṁsaṇēṇa mahilāyaṇō payaïṁ // GāRaKō.209

samarammi tujjha khaggē vimalattaṇaēṇa jhatti saṅkantā
paḍimāmisēṇa sayalā najjaï saraṇāgayā riuṇō // GāRaKō.210

pāṇiggahiyā vi ciraṁ asiyaṭṭhī tujjha nāha! aïcavalā
aṇurāyapulaïyaṅgī riūṇa kaṇṭhaggahaṁ kuṇaï // GāRaKō.211

kiṁ nāha! imaṁ juttaṁ caürō vaṇṇāi pālayantassa
jaṁ tuha jasēṇa sayalā vi ēkavaṇṇā kayā puhavī? // GāRaKō.212

lacchīē gāḍham āliṅgiō ttiiya cintiūṇa kittīē
īsāurēva pecchasu narindabhuvaṇē paribbhamaï ॥ // GāRaKō.213

riuramaṇīāṇaṇakāṇaṇēsu vilasantapattavallīō
nīyāō khayaṁ taravārivāriṇā jassa acchariyaṁ // GāRaKō.214

samarammi jō samaggē vivakkhavaggē palāyamāṇammi
sammuhamappāṇaṁ ciya pecchaï karavālasaṅkantaṁ // GāRaKō.215

paṇaīṇa dēva! dintō bahusō lakkhāiṁ uttuṇō kīsa?
paḍivakkhāṇa vi tuha diti gayavarā rayaṇakōḍīō // GāRaKō.216

jāhē cciya taṁ calaṇē ṇayāṇa uvariṁ karaṁ pasārēsi
lacchī bhuyaṭṭhiyā vō tāhē cciya tēsu saṅkamaï // GāRaKō.217


[p. 18]
aggamahisīō jāyā savva cciya patthivā na sandēhō
aṇṇaha khalāhilāsō kaha tāṇa maṇammi vipphuraï? // GāRaKō.218

daṭṭhūṇa tujjha udayaṁ puvvāvara-dakkhiṇottaradisāmu
iya maccharēṇa naravara! peccha ravī rāyamuvvahaï // GāRaKō.219

sañjhāvasarē sañjhāvahūē uvariṁ bhamāḍiūṇa raviṁ
khippaï ārattiyadīvaō vva tuha rāyarāyassa // GāRaKō.220

jassa ya samarē arikumbhipaharasaṅkantamottiō khaggō
arijīaluddhajamajīhadantapantīō uvahasaï // GāRaKō.221

arikumbhikumbhanibbhēyapūraruhiracchaḍāruṇacchāō
parikuviyajamakaḍakkhō vva jassa khaggō raṇē sahaï // GāRaKō.222

alikulakuvalayakajjalatamālanīlammi jassa dhāraharē
saï raṇasarāō nāsanti rāyahaṁsā pavarapakkhā // GāRaKō.223

jassa karē karavālō chajjaï tāvicchagucchasacchāhō
samarammi haḍhāyaḍiḍhayajayalacchīvēṇidaṇḍō vva // GāRaKō.224

arikāmiṇīṇa kuṅkuma-katthūrī-kajjalāiṁ aṅgēsu
jassa karavāladhārājalēṇa sahasa tti dhōāiṁ // GāRaKō.225

jassa asibhiṇṇaarikarikumbhatthalagaliyamottiyagaṇēṇa
bīēṇa va jaṇiā samarabhūmipaḍiēṇa kittilayā // GāRaKō.226

nahayalavisālaphalaē sasaharakhaḍiyāē tārasārīhi
jassa payāvō kittī ya dō vi dīvantiavirāmaṁ // GāRaKō.227

mēhaṁ va sajaladhāraṁ raṇagayaṇasamuṇṇayaṁ tamālanihaṁ
daṭṭhūṇa jassa khaggaṁ palāiyaṁ rāyahaṁsēhi // GāRaKō.228

karikumbhadalaṇasaṁsattamottiō jassa raṇabharē khaggō
sattūṇa saggamaggō vva sahaï nakkhattasañjuttō // GāRaKō.229

samarammi jassa khaggō vibhiṇṇariukumbhikumbharuhirullō
rēhaï jayasiricalaṇālattayapayapantirattō vva // GāRaKō.230

jassa karavāladaṇḍēṇa khaṇḍiā rēhaē raṇamahīē
arikuñjaradantā aṅkura vva najjanti jasataruṇō // GāRaKō.231


[p. 19]


---------------------------------------------------------------------
[21. atha rājanītiprakramaḥ]

virasāiṁ jāiṁ pamuhē, amayarasāyanti jāiṁ pariṇāmē
kajjāiṁ tāiṁ suviyāriyāiṁ na jaṇē hasijjanti // GāRaKō.232

sālūrī kasiṇabhuyaṅgamassa jaṁ khivaï matthaē calaṇaṁ
taṁ mannē kassa vi mantavāiṇō phuraï māhappaṁ // GāRaKō.233

ambayaphalaṁ supakkaṁ kuhiyaṁ biṇṭaṁ samuddhaō vāō
sāhā ḍollaṇasīlā na yāṇimō kattha pariṇāmō? // GāRaKō.234

kajjaṁ phalaṁ va sarasaṁ jāyaï niyakālapariṇaīpaḍiya
tamakālē ghippantaṁ duhāvahaṁ hōi virasaṁ ca // GāRaKō.235

tisu jē avutthapuvvā rāyakulē mahiyalē ya sēvāsu
viṇṇāṇa-nāṇa-laṭṭhattaṇāṇa tē bāhirā purisā // GāRaKō.236

siddhaṁ taṁ mannijjaï jaṁ sijjhaï sāma-bhēyanīīē
siddhaṁ pi taṁ asiddhaṁ pahāṇapurisakkhaō jattha // GāRaKō.237

aṇuyattaha bhaṇaha piyaṁ jaṁ kajjaṁ taṁ muṇēha cittēṇa
mahuraṁ lavaï maūrō savisaṁ ca bhuyaṅgamaṁ gilaï // GāRaKō.238

garuyāiṁ ciya sāhaï purisō kajjāiṁ natthi sandēhō
rōsō suraṅgadhūli vva jassa na hu pāyaḍō hōi // GāRaKō.239

suhaḍō na sō payaṅgō āvaṭṭhaï jō jaḍōpaïṭṭhō vva
apahāriyasuhakajjō nikkajjaṁ cēva khaggammi // GāRaKō.240

kaḍuyaṁ pi nāgaraṁ ciya pariṇāmamayaṁ, visaṁ na mahuraṁ pi
riuṇō vi varaṁ suyaṇā, mittāiṁ na uṇa khalapagaī // GāRaKō.241

samaē cciya kīrantā phalanti kiriyā suhā va asuhā vā
mēhāṇaṁ pi jalāiṁ dahanti cittāsu paḍiyāiṁ // GāRaKō.242

kiṁ cojjaṁ ṭhāṇavasēṇa jaṁ asantō vi jāyaē mahimā
saṅghaḍaï mahurimā ghaṇagayāṇa lavaṇōyahijalāṇaṁ // GāRaKō.243

paḍivakkhēsuṁ tēyassiṇā vi cariyavvamappamattēṇa
vuṭṭhīsu ravī purakayavāō cciya payaḍaï payāvaṁ // GāRaKō.244

kimpi payaṁ ahirūḍhō lahuō vi daḍhaṁ tavēi garuyaṁ pi
payatalakaṇṭayalēsō vi dahaï āmatthayaṁ dēhaṁ // GāRaKō.245


[p. 20]
avarēhiṁ vi jaṁ sijjhaï tammi kaē kiṁ parassa uvayariyaṁ
taraṇimmi daliyatimirē uvayaraï jaṇassa kiṁ dīvō? // GāRaKō.246

uvayariēsu vi kēsu vi ayasō vipphuraï sajjaṇāṇaṁ pi
maliṇattaṇaṁ pijalasōhaṇēṇa vimalāṇa vi karāṇaṁ // GāRaKō.247

dēvagharāṇa vi kāṇa va vaḍḍhantāṇaṁ kamēṇa saṅkōō
kēsiṁ pipuṇō jāyaï vitthārō pāyavāṇa vva // GāRaKō.248

lahuēṇa vi guruālambaṇēṇaahiyaṁ lahanti apasaṁsaṁ
nahabhaṅgēṇa vi paḍimāō dēvayāṇaṁ apujjāō // GāRaKō.249

payamunnayamahirōhanti kēvi dunnayapahēṇa vaccantā
mayagahilavibbhamāṇaṁ gayāṇa paviyambhaē agghō // GāRaKō.250

garuyāyanti aṇēgē vasaṇēsu aṇāulā puṇō viralā
vahusō santi mahagghā jalaṇē kaṇayassa puṇasuddhī // GāRaKō.251

avalaṁviyaṁ taṇāī vihalaṁ dhāranti ahava tuṭṭanti
avalaṁviya jē na hu taṇasamā vi ki tāṇa uṇa bhaṇimō? // GāRaKō.252

aviyāriūṇa kajjaṁ sahasa cciya jē narā payaṭṭanti
ḍajjhanti tē varāyā dīvasihāē payaṅgō vva // GāRaKō.253

avaraguṇēṇaṁ jāṇaṁ maḍappharō tāṇa nāma kō gavvō?
vāuvasārūḍhanahaṅgaṇāṇa dhūlīṇa kō mahimā? // GāRaKō.254



---------------------------------------------------------------------
[22. atha chēkaprakramaḥ]

vaṅkabhaṇiyāiṁ kattō? kattō addhacchipicchiyavvāiṁ?
ūsasiyaṁ pi muṇijjaï chaïllajaṇasaṅkulē gāmē // GāRaKō.255

līlāvalōyaṇēṇa vi muṇanti jē hiyayakajjaparamatthaṁ
tē kārimōvayārēhiṁ kaha ṇu chaïllā chalijjanti? // GāRaKō.256

sahasa tti jaṁ na diṭṭhō, sarahasacittēṇa jaṁ na ālattō
uvayārō jaṁ na kaō taṁ ciya kaliyaṁ chaïllēhiṁ // GāRaKō.257


[p. 21]
akkhaṇḍiyamuharāyāpuvvābhāsī abhinnamuharāyā
siḍhilantā vi siṇēhaṁ chēyā dukkhēṇa najjanti // GāRaKō.258

raccāvanti, na raccati, dinti dukkhaṁ, na dukkhiyā hōnti
asuṇivi ṇiyattaïṇhi dukkhārāhā jaē chēyā // GāRaKō.259

mā ruyasu suyaṇa! chēyāṇa aggaē jhijjhihinti nayaṇāiṁ
na hu bhijjaï tāṇa maṇaṁ vajjaṁ piva salilanivahēṇa // GāRaKō.260

raccanti nēya kassa vi, rattā vi mayacchi! na hu muṇijjanti
diṇakarakara vva chēyā adiṭṭhadōsā niyaṭṭanti // GāRaKō.261

rattē rattā, kasiṇammi kasiṇayā, majjhimammi majjhimayā
phalihamaṇi vva chayallā jattha gayā tattha raṅgillā // GāRaKō.262

jaha paḍhamadiṇē taha pacchimammi pharusāiṁ nēya jampanti
vvōchaïllapurisā viraccamāṇā vi dullakkhā // GāRaKō.263

jovvaṇabharēṇa aha maṇḍaṇēṇa hiyayaṁ haranti ramaṇīō
aṅganivēsabhavaṁ ciya chēyā magganti caṅgattaṁ // GāRaKō.264



---------------------------------------------------------------------
[23. atha hiyālīprakramaḥ]

vivarīyaraē lacchī bambhaṁ daṭṭhūṇa nāhikamalatthaṁ
hariṇō dāhiṇanayaṇaṁ karēṇabhaṇa jhampaē kīsa? // GāRaKō.265

sihipicchakannaūrā jāyā vāhassa gavvirī kīsa
muttāhalaraïyapasāhaṇāṇa majjhē savattīṇa? // GāRaKō.266

jaï sāsuyāē bhaṇiyā païvāsaharammi dīvayaṁ dēsu
tā kīsa pōḍhamahilā hasiūṇa palōvaē hiyaya? // GāRaKō.267

jaï sā sahīhiṁ bhaṇiā tujjha muhaṁ punnacandasāricchaṁ
tā kīsa muddhaḍamuhī karēṇa gaṇḍatthalaṁ phusaï? // GāRaKō.268

maḍayāvatthābharaṇā muyamaḍaēṇaṁ ca maṇḍiyakaraggā
maḍayārūḍhā muiyā piyassa muyapāṇiyaṁ dēi // GāRaKō.269


[p. 22]
daṭṭhūṇa taṁ juyāṇaṁ pariyaṇamajjhammi pōḍhamahilāē
upphulladalaṁ kamalaṁ karēṇa maülāviyaṁ kīsa? // GāRaKō.270

acchīhiṁ paī, sihaṇēhiṁ dēvarō, guruaṇō niaṁvēṇa
tinni visūrēivahū taṁ jāṇahakēṇa kajjēṇa? // GāRaKō.271

hiyayaṁ rōmuggiṇṇaṁpāyapahāraṁ sirēṇa icchantō
pahaō na piō māṇaṁsiṇīē thōraṁsuyaṁ ruyaṇaṁ // GāRaKō.272

daṭṭhr̥ṇa sāmisālaṁ kaṇṭhaṁ gahiūṇa nibbharaṁ runna
pattē viyālasamaē tā kīsa juyajjuyā sijjā? // GāRaKō.273

hantūṇa vaggayandaṁ vāhō vāhāṇa majjhayārammi
dhuyaï saraṁ piyaï jalaṁ taṁ jāṇaha kēṇa kajjēṇaṁ? // GāRaKō.274

ahiṇavapēmasamāgamajovvaṇariddhī vasantamāsammi
pavasantassa ya piuṇō bhaṇa kīsa palōiyaṁ sīsaṁ? // GāRaKō.275

viddhō vāhēṇa maō maēṇa vāhassa vaṇṭhiyaṁ kaṇḍaṁ
chinnaṁ mayassa sīsaṁ taha vi maō taṁ taṇaṁ caraï // GāRaKō.276

amuṇiya payāriharisaṅkarāṇasaddō ṇa[?]palāyanti
tāhi ciya garuigamaṇē! hā muddhē! kattha dīsihisi? // GāRaKō.277

jalajāyajāyavāhaṇagaīē ddaravahakalaṅkanayaṇīē
karanāsasīsasaghaṇatthaṇīē maha vimhiyaṁ hiyayaṁ // GāRaKō.278



---------------------------------------------------------------------
[24. atha vēśyāprakramaḥ]

dūrāgaya tti āyarapaḍicchiyaṁ pāyamūlapaḍiyaṁ pi
ujjhanti phāliūṇaṁ vēsā lēhaṁ va gahiatthaṁ // GāRaKō.279

lōhamayī guṇamukkā rattaṁ daṭṭhūṇa jīviyaṁ haraï
visabhalliya vva vēsā jaṁ pāvaï taṁ viṇāsēi // GāRaKō.280

sāmannasundarīṇaṁ vibbhamamāvahaï aviṇaō cēva
dhūmu cciya pajjaliyāṇa vahumaō surahidārūṇaṁ // GāRaKō.281

kayakaḍhiṇakōsapāṇā lōhapasāriyasarīrasaṭhāṇā
sundarasiyaṅgasōhā khaṇḍaï vēsā'silaṭṭi vva // GāRaKō.282


[p. 23]
annōnnarāyarasiyaṁ āsannapaōharaṁ guṇavihūṇaṁ
dhaṭṭaṁ sahāvavaṅkaṁ vēsāhiyayaṁ suradhaṇu vva // GāRaKō.283

ahiṇi vva kuḍilagamaṇē! rōraharē dīviya vva ninnēhē!
sukaï vva atthaluddhē! vēsē! diṭṭhā si, vaccāmō // GāRaKō.284

jaha laḍahatta jaha sā viaḍiḍhamā paṇavahūṇa jaha viṇaō
taha jaï pimmaṁ pi havejja kō salāhijja tā amayaṁ? // GāRaKō.285

nimmalapaüttahārā bahulōhā pulaïēṇa aṅgēṇa
khaggalaïya vva vēsā kōsēṇa viṇā na saṁvahaï // GāRaKō.286

sarasā nihasaṇasārā gandhaḍḍhā bahubhuyaṅgaparimiliyā
candaṇalaya vva vēsā bhaṇa kassa na vallahā hōī? // GāRaKō.287

atthacchēēṇa muhāiṁ hōnti visaübbhavāiṁ sēsāṇaṁ
tāiṁ ciya uṇa vēsāṇa, mūlamatthassa acchariyaṁ // GāRaKō.288



---------------------------------------------------------------------
[25. atha sarvāṅgastrīvarṇanaprakramaḥ]

maragayamañjīramaūhamiliyanaharayaṇakanticaraṇajuyaṁ
bālāruṇatimirāṇaṁ samaē[… // GāRaKō.289

… … …
… … … // GāRaKō.290

… … …] vihiṇō lattāirañjiyaṁ tassa
hiyayassa va vidū[?]nivaḍiyarōmāvalī jāyā // GāRaKō.291

rūvēṇa sē na sarisī annā atthi tti dappiyamaṇēṇa
majjhammi rōmarāī rēha vva kayā payāvaïṇā // GāRaKō.292

taddiyasakayāhāyā jaha jaha sihiṇō viṇinti vālāē
taha taha laddhāvāsa vva vammahō hiyayamāvisaï // GāRaKō.293

pīṇā ghaṇā sudūraṁ samuṇṇayā mahaviyambhiyacchāyā
mēhā thaṇā ya sē nivvavinti taṇhāuraṁ hiyayaṁ // GāRaKō.294


[p. 24]
muhacandamasandiddhaṁ sundaracandiyapavāhapāṇakaē
jīē caōramihuṇaṁ va āgayaṁ sahaï sihiṇajuaṁ // GāRaKō.295

rasasariyāē tīē tivalitaraṅgāē sihiṇacakkāē
ramaṇapuliṇammi kīlaṁ karēi ajja vi sisū mayaṇō // GāRaKō.296

visamēsumahīnāhassa vijayajattāē kayanivāsassa
raïpīiguḍḍarā iva urōruhā jīē rēhanti // GāRaKō.297

bhariuvvariyaṁ vihiṇō jaṁ amayaṁ taruṇisihiṇakalasāō
tattō mannē ghaḍiō asēsajaṇavallahō candō // GāRaKō.298

vayaṇāravindanīsandamāṇalāvannabidupanti vva
mottiyamālā kaṇṭhammi tīē parighōlirī sahaï // GāRaKō.299

niuṇavihikammanimmiyakavōlalāyaṇṇatacchaṇocchaliyā
tissā muhāō jāyā bāhirachalli vva sasirēhā // GāRaKō.300

ṇṇaṁciya sasivivaṁ vihiṇā sē nimmiyaṁ tayā vayaṇaṁ
jassa na kīttī[hāyaï]vahulavisāhāhi diyasēhi // GāRaKō.301

paḍibiṁviō jīē kavōlamaṇḍalēsuṁ nisāē nisināhō
nhāṇatthaṁ piva tammuhajōnhāē kalaṅkamalakalusō // GāRaKō.302

tuha muhasāricchaṁ na lahaï tti sampuṇṇamaṇḍalō vihiṇā
annamayaṁ va ghaḍēuṁ puṇō vi khaṇḍijjaï mayaṅkō // GāRaKō.303

aïsurahisāsaparibhamirabhamaraparibimbacumbiyakavōlaṁ
vayaṇaṁ calantamayaṇāhipattakōūhalaṁ jaṇaï // GāRaKō.304

aharacchalēṇa dinnā vihiṇā sindūrarāyamudda vva
vayaṇē viṁvanihā sē lāyannaṁ rakkhamāṇēṇa // GāRaKō.305

ēīē[?]aharahayāṇi mandāiṁ lajjamāṇāiṁ
viṁvaphalāiṁ ubbandhaṇaṁ va vallīsu virayanti // GāRaKō.306

vayaṇēṇa imīē viṇijjiyāiṁ jaṁ paṅkayāiṁ viyasanti
taṁ jalasaṁsaggakayaṁ mūḍhattaṁ phuraï tāṇa dhuvaṁ // GāRaKō.307

nayaṇāiṁ sāmalīē ghōlāviyamahuramandatārāiṁ
kassa na haranti hiyayaṁ gēyāiṁ va kannalaggāiṁ? // GāRaKō.308

nayaṇanaīsu ya jissā vāhōiva pavisiūṇa pañcasarō
bhūjualamisēṇa dhaṇuṁ taḍammi mottūṇa majjēi // GāRaKō.309


[p. 25]
sōhanti jīē savaṇā nayaṇanaīpavaharayahayappasarā
taruṇamaṇahariṇabandhē mayaṇamahāvāhapāsa vva // GāRaKō.310

addhindubinbasarisaṁ niḍālaphalayaṁ vihāyanippaṅkaṁ
jovvaṇasirīē muhadappaṇaṁ va vihiṇā viṇimmaviyaṁ // GāRaKō.311

ukkīriuṁmayaṅkaṁ vihiṇā muhamaṇḍalammi nimmaviē
tacchiyalañchaṇavallarikaraṇiṁ kuralāvalī kuṇaī // GāRaKō.312

piṭṭhiṭṭhiēṇa rēhaï muddhā pihulēṇa ciurabhārēṇa
niyamuhamayaṅkanijjiabhīēṇa va timiranivahēṇa // GāRaKō.313

mayaṇaggiṇō vva dhūmaṁ, mōhaṇapicchaṁ va lōyadiṭṭhīē
jovvaṇadhayaṁ va muddhā vahaï suyandhaṁ ciurabhāraṁ // GāRaKō.314

pāusasiri vva unnayapaōharā, dhaṇulaya vva guṇakaliyā
nayara vva dīharacchā bālāsukahā ii mahatthā // GāRaKō.315

ekkō vi paēsō avayavāṇa sō natthi sāmalaṅgīē
saṁvaṭṭiyacā[?]vakkhanti taruṇīō // GāRaKō.316

taïya'cchisihisihābhāsurēṇa bhuvaṇē harēṇa akkantē
aharaṭṭhāṇē tuha suyaṇu! vasaï niruvaddavamaṇaṅgō // GāRaKō.317

taha pāviyakhaṇḍaṇa-pīlaṇō vi jō vaïi nibbharaṁ rāyaṁ
jaï sō vi hōi aharō kō uṇa tuha uttarō suyaṇu! // GāRaKō.318

jaï koṭṭimō si ujjayasayalatihīcandadaṁsaṇasayaṇhō
tā[?]karō jattha aṇaṅgōna vīsamaï // GāRaKō.319

amaekkanihīṇaṁ taraï kō ṇu juvaīṇa vanniuṁ mahimaṁ?
jāṇa pabhāvē sahalattamēi sakkassa vi samiddhī // GāRaKō.320



---------------------------------------------------------------------
[26. atha śr̥ṅgāraprakramaḥ]

sundēratuliyakandappa! tujjha aṇavigghadaṁsaṇamaṇāō
parivāḍinimisaṇaṁ lōyaṇēhiṁ sikkhanti taruṇīō // GāRaKō.321


[p. 26]
tā ummōita… … …
… … … // GāRaKō.322

… … …
… … … // GāRaKō.323

… … …
… … … kasiṇa kañcuyaṁ peccha gōrimuhaṁ // GāRaKō.324

rēhaï kararuharēhā muddhāhiyayammi piyakarollihiyā
mayaṇanavamandirārambhadōriyā dhāuratta vva // GāRaKō.325

vaṅkaparisaṅkiyāṇaṁ vaṅkullāvāṇa vaṅkadiṭṭhīṇaṁ
kō māi! uvajjhāō annō navajovvaṇāhintō? // GāRaKō.326

mā hu niyacchasu ēyaṁ ēsā aïjōiyā ruyāvēi
vālā kappūrasalāiya vva acchīsu laggantī // GāRaKō.327

kiṁ saccaṁ ciya aharō piyāṇa vahu ramaïmannudukkhēṇaṁ
tattha maṇōharalaviyassajīya sāō aṇaṅgassa // GāRaKō.328

sā tassa miyaṅkassa va karaphaṁsasamuggaēṇa sēēṇa
sasimaṇighaḍiyādhīulliyavva vārīmaī jāyā // GāRaKō.329

amuṇiyavisēsapasarantatōsa-rōsēsu bhūsiyaṁ tissā
cāṭummi vippiyammi vi ekkāvatthaṁ muhaṁ sarimō // GāRaKō.330

vara-vahuyāṇaṁ hatthā sajjhasapasarantasēyasalilēṇa
takkhaṇaghaḍiyā agghaṁ va dinti mayaṇassa intassa // GāRaKō.331

dīsantō nayaṇasuhō nivvuijaṇaō karēhi vi chivantō
abbhatthiō na labbhaï candō vva piō kalānilaō // GāRaKō.332

hatthapphaṁsēṇa vi piyayamassa jā hōi sukkhasampattī
sā sarahasagattāliṅgaṇēṇa iyarē jaṇē kattō? // GāRaKō.333

aviyaṇhapicchaṇijjaṁ samasuha-dukkhaṁ viinnasabbhāvaṁ
annōnnahiyayalaggaṁ punnēhi jaṇō jaṇaṁ lahaï // GāRaKō.334


[p. 27]
sātuha hiyaē taṁ maha nisaṁsa!iyavīyabhāramakkantaṁ
pattiya pariṇayadāḍimaphalaṁ va phuḍihī phuḍaṁ hiyayaṁ // GāRaKō.335

vubbhasi piyāēmmaṁpucchisi taṁ tahavi kīsa kisiā'si?
ahiyabharēṇa ayāṇuya! muyaï baïllō vi aṅgāiṁ // GāRaKō.336

navasarasadantamaṇḍalakavōlapaḍimāgaō mayacchīē
antō sindūriyasaṅkhavannakaraṇiṁ vahaï candō // GāRaKō.337

aṅghōaṇayaṁsuhakaṅkhirīē akayaṁ kayaṁ bhaṇantīē
saralasahāvō vi piō aviṇayamaggaṁ balā nīō // GāRaKō.338

lajjā cattā, sīlaṁ ca khaṇḍiyaṁ, ayasaghōsaṇā diṇṇā
jassa kaēṇa kayāiṁ sō cēva jaṇō[?]jaṇō jāō // GāRaKō.339

naharēhā jīē urammi sahaï rōmañcakhaṇḍiyanivēsā
khaṇavirahabhīruṇō sīvaṇi vva phuḍiyassa hiyayassa // GāRaKō.340

ekkā amāvasa cciya bhuvaṇē sōhaggagavvamuvvahaï
jassekkasaṅgamāō kalāhiṁ parivaḍḍhaē candō // GāRaKō.341

dukkhaṁ dintō vi suhaṁ jaṇēi jō jassa vallahō hōi
daïyanahadūsiyāṇa vi vaḍḍhēi sihīṇa rōmañcō // GāRaKō.342

aṇurāu cciya daïyāsu ghaḍaï sōhaggacaṅgimaguṇāiṁ
candō cciya jaṇaï--maṇīsu kaḍhiṇahiyaēsu salilāiṁ // GāRaKō.343

ekkattō kamalavaṇaṁ annattō tīrasaṇṭhiyā vālā
kamalāṇa lōyaṇāṇa ya bhamēṇa paribhamaï riñchōlī // GāRaKō.344

varataruṇighōraghaṇasihiṇapilliō hāra! dōlasē kīsa?
kumuhēhiṁ samaṁ guṇavantayāṇa saṅgō cciya viruddhō // GāRaKō.345

candō vi jāṇa dāsō taruṇikavōlāṇa tāṇa kiṁ bhaṇimō?
sōhanti tē vi jēhi tāṇa nāmō vallahanarāṇaṁ // GāRaKō.346

rōsēṇa vi jampantī jaṁ jaṇaï mahūsavaṁ hiyayadaïyā
nēhēṇa vi jampantā taṁ kattō bandhavā avarē? // GāRaKō.347

caṅgattaṁ divvavasēṇa natthi jaï tattha kiṁ vayaṁ bhaṇimō?
rasalaḍahattaṁ uṇa vahaikōi jahavahaidakkhāē // GāRaKō.348

jaṁ kira ullasaï daḍhaṁ aṇurāyaparammuhēsu aṇurāō
taṁ cēya mahavisaṁ uṇa mahaṇabhavaṁ tassa paḍibimbaṁ // GāRaKō.349


[p. 28]
uddhandhalayaṁchāyāvivajjiyaṁ naṭṭhacittabuharahiyaṁ
aṇuharaï uvalajunnēulassa[?]jaṁ māṇusaṁ rattaṁ // GāRaKō.350

thēvēṇa vi viṇaēṇaṁ purisā mahilāsu jaha pasīyanti
na tahā mahilā purisēsu kaḍhiṇahiyayā jaō nīyā // GāRaKō.351

dāṇēṇa taṁ na, viṇaēṇa taṁna, rūvēṇataṁ na sōhaggaṁ
paramaparāhaa[?]visaṇṭhulāhiṁ jaṁ phuraï vāyāhiṁ // GāRaKō.352

jaṁ nammayāē vihiō viñjhaṁ mottaṇa jalanihīsaṅgō
taṁ nūṇaṁ ramaṇīō salūṇapurisēsu raccanti // GāRaKō.353



---------------------------------------------------------------------
[27. atha nayanaprakramaḥ]

parapurapavēsavinnāṇalāhavaṁ suhaya! sikkhiyaṁ kattha?
jēṇa paviṭṭhō hiyaē paḍhamaṁ ciya daṁsaṇē majjha // GāRaKō.354

pāyaḍiyanēhasavbhāvavibbhamaṁ tīē jaha ahaṁ diṭṭhī
saṁvaraṇavāvaḍāē annō vi jaṇō taha ccēya // GāRaKō.355

hiyayaṭṭhiyā viyambhaï amhāṇaṁ kaṇṭhadhāriṇī daïyā
iyaramahilāhiṁ mukkā nayaṇasarā jaṁ na lagganti // GāRaKō.356

sāmāi nayaṇasottē mā jāṇaha tāraō tti ḍasaṇatthaṁ
mayaṇabhuyaṅgō ēsō vandhiya bhōyaṁ ṭhiō ēsō // GāRaKō.357

ekkō vi kālasārō na dēi gantuṁ payāhiṇavalantō
kiṁ puṇa vāhāuliyaṁ lōyaṇajuyalaṁ piyayamāē? // GāRaKō.358

nūṇaṁ tiṇayaṇabhayakayaramaṇīrūvēṇa viyaraï aṇaṅgō
annaha kaha nayaṇasarēhiṁ sasimuhī bhindaï juvāṇē? // GāRaKō.359

tā cakkhurāyaparipīḍiyāṇa itthīṇa sahi! suhaṁ kattō?
jā piyadaṁsaṇasalilaṁ pīyaṁ na hu nayaṇapuḍaēhiṁ // GāRaKō.360

pariōsaviyasiēhiṁ bhaṇiyaṁ acchīhiṁ tēṇa jaṇamajjhē
paḍivannaṁ tīi vi uvvamantasēēhiṁ aṅgēhiṁ // GāRaKō.361


[p. 29]
amayamaïyā vi bālā karēi kalimayaṇadāhamucchāa
picchantā ki na karaï nayaṇāiṁ visālayāi sē? // GāRaKō.362

īsā-macchararahiēhiṁ nivviyārēhiṁ māmi! acchīhiṁ
inhiṁ jaṇō[?']jaṇaṁ piva niyacchaē, kaha na jhijjhāmō? // GāRaKō.363

piyahottaṁ jāṇa vilāsiṇīṇa līlāphurantapamhāiṁ
uḍḍanti va taraliyapakkhasampuḍaggāiṁ acchīiṁ // GāRaKō.364

nayaṇāiṁ savāṇiyapattalāiṁ parapurisajīyaharaṇāiṁ
asiyasiyāiṁ va muddhē! khaggāiṁ va kaṁ na māranti? // GāRaKō.365

varataruṇinayaṇaparisaṇṭhiyassa jaṁ kajjalassa māhappaṁ
dīvayasihāsu na tahā ṭhāṇēsu guṇā vivaḍḍhanti // GāRaKō.366

piyadaṁsaṇasarahasamaüliyāiṁ jaï sē na hōnti nayaṇāiṁ
tā kēṇakannalaïyaṁlakkhijjaï kuvalayaṁ tissā? // GāRaKō.367

hārō sihīṇa, savaṇāṇa kuṇḍala, taha niyaṁvakiṅkiṇiyā
nayaṇāṇa puṇō vihavē vi maṇḍaṇaṁkajjalasalāyā // GāRaKō.368

aṇurāyatantuāyaḍḍhiyāiṁ jaṇasaṅkulē vi nayaṇāiṁ
valiūṇa saṇiyasaṇiyaṁ jattha piō tattha vaccanti // GāRaKō.369

suhaō tti jiyaï viddhō, maraï aviddhō taha'cchibāṇēhiṁ
iya sikkhaviyā kēṇaṁ aüvvamēyaṁ dhaṇuvvēyaṁ? // GāRaKō.370

haravisamanayaṇakōvānalēṇa daḍḍhēṇa tahavi mayaṇēṇa
kajjalamisēṇa taruṇīnayaṇē saṅkāmiō appā // GāRaKō.371

navajovvaṇāṇa pimmandhalāṇa mihuṇāṇa lōyabhīyāṇaṁ
pacchannaṁ jaṁ nayaṇēhiṁ saṅgamō taṁ raïrahassaṁ // GāRaKō.372



---------------------------------------------------------------------
[28. atha snēhaprakramaḥ]

ekkaṁ ciya salahijjaï diṇēsa-diyahāṇa nēhanivvahaṇaṁ
ājammamekkamekkēhiṁ jēhiṁ virahō cciya na diṭṭhō // GāRaKō.373


[p. 30]
piyavallivirahiyāṇaṁ nēhō pattāṇa cēva nivvaḍiō
phiṭṭanti jaï mayāṇaṁ vambhajaladdāinayaṇāiṁ // GāRaKō.374

saccaṁ ciya sasiṇēhō sō suhaō piyasahīō! jaṁ amha
jjhatti paripaḍurāiṁ tēṇa viṇā hōnti aṅgāiṁ // GāRaKō.375

jaï na jhulukkijjantō rūsaṇayadavēṇa māmi! mihuṇāṇaṁ
khaṅkharasiṇēhadabbhō tā kahaṇu puṇannavīhōtō? // GāRaKō.376

bhuñjasu siṇēhajuttaṁ kattō lōṇaṁ kugāmaraṭṭhammi?
suhaya! salōṇēṇa vi kiṁ va tēṇa nēhō jahiṁ natthi? // GāRaKō.377

māmi! sarisa'kkharāṇa vi atthi visēsō payampiyavvāṇa
nēhabhaṇiyāṇa annō, annō uvarōhabhaṇiyāṇa // GāRaKō.378

tāva ya putti! chaïllō jāva na nēhassa gōyarē paḍaï
nēhēṇa navari chēyattaṇassa mūlā khaṇijjanti // GāRaKō.379

maha maṇavallī tuha vayaṇamaṇḍavē nibbharaṁ samallīṇā
rakkhijjasu sukkantī, siñcijjasu nēhasalilēṇa // GāRaKō.380

ekkāē navari nēhō payāsiō tihuyaṇammi jōnhāē
jā jhīṇaï jhīṇē sasaharammi vaḍḍhaï a vaḍḍhantē // GāRaKō.381

mayavahaṇa! maha nimittaṁ jaṁ niyasi nisaṁsa! kaṁ niyantīyaṁ[?]
taṁ mannē muddajīviranēhassa na gōyarē paḍiō // GāRaKō.382

raṇaraṇayarujjaduccallaēhiṁ[?]naccaï naḍō vva hayalōō
virahē maraṇēṇa viṇā siṇēharēhā na nivvaḍaï // GāRaKō.383

samacintāi vi ghariṇīē bhattuṇā saha imō visaṁvāō
sōsāmiṇitti taṁ muṇaï,kiṅkarīsā vi appāṇaṁ // GāRaKō.384

aṇurāō jassa jahi tēṇaṁ ciya hiyayanivvuī tassa
mēhasalilēhiṁ tippaï vappīhō, na sarasalilēhiṁ // GāRaKō.385

punnimasasi vva chijjaï aṇudiyahaṁ suyaṇu! khalayaṇasiṇēhō
picchaha suyaṇāṇa puṇō vīyācandassa aṇuharaï // GāRaKō.386



---------------------------------------------------------------------

[p. 31]
[29. atha dūtīprakramaḥ]

nivasasi dukkhasahāyā maha hiyaē, sō piō tahiṁ cēva
sahi! suṇaha dōvi tubbhē paramatthaṁ kiñci sandisimō // GāRaKō.387

ninti tuhavirahahuyavahapalīviyā tīē hiyayabhavaṇāō
ḍajjhanta vva turantā pellāvellīē nīsāsā // GāRaKō.388

annattha pēsiēṇa vi āyannāpūriēṇa taṇumajjhā
akalēṇa vi tujjha sarēṇa suhaya! mārijjaï varāī // GāRaKō.389

nūmiti jē pahuttaṁ, kuviyaṁ dāsa vva jē pasāyanti
tē cciya mahilāṇa piyā, sēsā sāmi cciya varāyā // GāRaKō.390

mahilāsahassabhariē tuha hiyaē suhaya! sā amāyantī
paḍidiṇamaṇannakammā aṅgaṁ taṇuaṁ pi taṇuēi // GāRaKō.391

virahaggitāvataviē hiyaē vasasi tti tīē suyaṇō si
sasimaṇisamē vi nivasaï tuha hiyaē nō aṇajjā sā // GāRaKō.392

sarasā vi hu susaï cciya, jāṇaï dukkhāiṁ mūḍhahiyayā vi
rattā vi paṇḍura cciya jāyā vaṭṭaï tuha viōē // GāRaKō.393

sokkhāiṁ tumāhintō, tattō niddā, tumāhi mē jīyaṁ
piyasaṅgamaṁ taïntō, jaṁ jāṇisi taṁ kuṇijjāsu // GāRaKō.394

jiyaütti payasaṇāhaṁ tuha gottaṁ pariyaṇāhi sōumaṇā
chikkākaēṇa bahusō nāsāvivarē taṇaṁ chivaï // GāRaKō.395

taï suhaya! adīsantē tissā acchīhiṁ kannalaggāhiṁ
dinnaṁ ghōliravāhāhiṁ pāṇiyaṁ daṁsaṇasuhāṇa // GāRaKō.396

bahusō vi kahijjantaṁ tuha vayaṇaṁ majjha hatthasandiṭṭhaṁ
na suyaṁti jampamāṇī puṇarutta'suyaṁkuṇaï ajjā // GāRaKō.397

ēhisi tumaṁti nimisaṁ va jaggiyaṁ jāmiṇīē paḍhamaddhaṁ
sēsaṁ santāvaparavvasāē varisaṁ va vōlīṇaṁ // GāRaKō.398

dhariō dhariō viyalaï uvaēsō sē sahīhiṁ dijjantō
mayaraddhayabāṇapahārajajjarē tīē hiyayammi // GāRaKō.399

kālā kappā vi gayā sañjhādūīē sañcarantīē
divasassa nisāē samaṁ na sakkiō saṅgamō kāuṁ // GāRaKō.400


[p. 32]
haracintaē vi cittē cittabhavō tīē kaha samuppaṇṇō?
taṁ puṇa biuṇiyacittō acittajammā kahaṁ jāō? // GāRaKō.401

jaï sō na ēi maha mandirammi tā dūi! ahamuhī kīsa?
sō hōhī majjha piō jō tujjha na khaṇḍaē vayaṇaṁ // GāRaKō.402

sā tujjha kaē gayamayavilēvaṇā taha vaṇikkasāhārā
jāyā niddaya! jāyā māsāhārā pulindi vva // GāRaKō.403

jō tīē ahararāō rattiṁ uvvāsiō piyayamēṇa
sō cciya gōsē dīsaï savattivayaṇēsu saṅkantō // GāRaKō.404

sā diyahaṁ ciya pecchaï paḍimāvaḍiyāiṁ dappaṇayalammi
ēēhiṁ tumaṁ diṭṭhō tti tujjha virahammi acchīhi // GāRaKō.405

sabbhāvasiṇēhanivēirīē jīē tumaṁ na pattīṇō
sā suhaya! paḍhamadūī ruyaï vilakkha vva sē diṭṭhī // GāRaKō.406



---------------------------------------------------------------------
[atha prēmaprakramaḥ]

na muyanti gāḍhalaggaṁ khaṇaṁ pi na dharanti siḍhilayaṁ taṁ tu
pimmaṁ nimmōyaṁ piva jayammi jē tē cciya bhuyaṅgā // GāRaKō.407

paḍhamārambhē maṇaharaghaṇalaggamaṇēyarāyaramaṇijjaṁ
pimmaṁ surindacāvaṁ va cañcalaṁ jhatti vōlēi // GāRaKō.408

pimmassa virōhiyasandhiyassa paccakkhadiṭṭhadōsassa
udayassa va tāviyasīyalassa virasō rasō hōi // GāRaKō.409

phuṭṭantēṇa vi hiyaēṇa māmi! kaha nivvarijjaē tammi
addāē paḍibimbaṁ va jammi dukkhā na saṅkamaï // GāRaKō.410

kaïyavarahiyaṁ pimmaṁ ṇatthi[?ya]kira māmi! māṇusē lōē
aha hōjjāvirahō kassa hōi?virahī va kōjiyaï? // GāRaKō.411

santāviyaṁ na vihaḍaï pimmaṁ navajaccakañcaṇacchāyaṁ
vaḍḍhaï kalāhiṁ ahiyaṁ mihuṇāṇaṁ māṇakasavaṭṭē // GāRaKō.412

jattha na dūrālōyaṇapasayacchī dīhapaümanālēhiṁ
picchaï aṇurāyarasaṁ aṇavarayaṁ tattha kiṁ pimmaṁ? // GāRaKō.413


[p. 33]
inhiṁ vārēi jaṇō taïyā mūyalliō kahipi gaō
jāhē visaṁ va jāyaṁ savvaṅgapahōliraṁ pimmaṁ // GāRaKō.414

jaṁ dōsēsu nisammaï, jaṁ uvaēsēhiṁ tīraē caliuṁ
jaṁ ca sahaē viōyaṁ taṁ sahi! pimmaṁ ciya na hōi // GāRaKō.415

āvāyamettagaruēhiṁ māmi kamasō sarantalahuēhiṁ
ghaṇṭānināyasarisēhiṁ lajjimō lōyapimmēhiṁ // GāRaKō.416

kē dhannā jē sumuhītaruṇīṇaṁ pimmanimmalē hiyaē
pecchanti dappaṇammi va saṅkantaṁ attaṇō rūvaṁ // GāRaKō.417

aïvallahaṁ pi na u saraï māṇusaṁ dēsa-kālaantariyaṁ
vallīē samaṁ pimmaṁ jaṁ āsannaṁ tahiṁ caḍhaï // GāRaKō.418

samasukha-dukkhaṁ saṁvaḍriḍhayāṇa kālēṇa rūḍhapimmāṇaṁ
mihu ēga ṇa maraï jaṁ taṁ khu jīyaï paraṁ mayaṁ hōi // GāRaKō.419

sahi! ērisa cciya gaī mā ruvvaü taṁsavaliyamuhaïndaṁ
ēyāṇa vālavāluṅkitantukuḍilāṇa pimmāṇa // GāRaKō.420

jā na calaï tā amayaṁ, caliyaṁ pimmaṁ visaṁ visēsēi
diṭṭaṁ suya ca kattha vi mayacchi! visagabbhiyaṁ amayaṁ? // GāRaKō.421

santāviyāiṁ amhē amuṇā pimmēṇa vaṅkavisamēṇa
dugghaḍiyamañcaēṇa va khaṇē khaṇē pāyavaḍaṇēṇa // GāRaKō.422

daḍhanēhanālapasariyasabbhāvadalassa raïsuyadhassa
pēmoppalassa muddhē! māṇatusāra cciya viṇāsō // GāRaKō.423

jāē māṇappasarē phiṭṭē nēhē gayammi sabbhāvē
abbhatthaṇāē pimmaṁ kīrantaṁ kērisaṁ hōi? // GāRaKō.424

annaṁ taṁ sayacaliyaṁ pi milaï rasagōlayaṁ va jaṁ pimmaṁ
annaṁ mayacchi! muttāhalaṁ va bhaggaṁ na saṅghaḍaï // GāRaKō.425

dāḍimaphalaṁ va pimmaṁ sakasāyaṁ ekkavāriyaṁ hōi
jāva na bīyaṁ rattaṁ na tāva sarasattaṁṇaṁ kuṇaï // GāRaKō.426


[p. 34]
annā''sattē hē putti! piyayamē kuṇasu āyaraṁ ahiyaṁ
pimmāiṁ mayīlaṁvacchi! hōnti akkantasārāiṁ // GāRaKō.427

dullahajaṇāṇurāō lajjā garuī paravvasō appā
piyasahi! visamaṁ pimmaṁ maraṇaṁ saraṇaṁ navaramekkaṁ // GāRaKō.428

ālāva-hāsa-parirambhaṇāiṁ pimmassa pariyarō ēsō
pimmaṁ puṇa nayaṇatihāyabhūriparighōlirā diṭṭhī // GāRaKō.429

addaṁsaṇēṇa aïdaṁsaṇēṇa taha annajuvaïnēhēṇa
māṇēṇa pavāsēṇa ya pañcavihaṁ jhijjhaē pimmaṁ // GāRaKō.430

addaṁsaṇēṇa vālaya! muṭṭhu vi nēhāṇurāyabhariyāiṁ
hatthaüḍapāṇiyāiṁ va kāṇēṇa galanti pimmāiṁ // GāRaKō.431

sahajaggirāṇa sahasōvirāṇa sahaharisa-sōyavantāṇaṁ
nayaṇāṇa va dhannāṇaṁ ājammamakittimaṁ pimmaṁ // GāRaKō.432

tāṇa namō pimmāṇaṁ kalahavihāṇēsu jāṇa sandhāṇaṁ
raṇaraṇayapellaṇēhiṁ na nāmamittāṇa bhaṇiēhiṁ // GāRaKō.433

kalahē mihuṇāṇamahō! parirakkhantāṇa aṇuṇayakalaṅkaṁ
pemmabharatammirāṇa vi gahilāṇa galanti diyahāiṁ // GāRaKō.434

aṇurāyaparaṁ purisaṁ mahilāō viḍaṁvayanti pāēṇaṁ
pecchanti puṇō purisā mahilaṁ pimmēṇa paramēṇa // GāRaKō.435

savbhāvapimmarahiēsu nipphalā hōnti bhaṇiibhaṅgīō
vihalō cciya kaïraviṇīsu gōsahassō vi taraṇissa // GāRaKō.436

dāhajjaravihurāṇaṁ sisirēsu jalēsu jārisī tanhā
dhannāṇaṁ pimmāṇaṁ paropparaṁ tārisaṁ pimmaṁ // GāRaKō.437

ghaḍiuṁ puṇō na tīraī paṇayaparūḍhaṁ pi vihaḍiyaṁ kahavi
pemmaṁ muṇālanālaṁ va suyaṇu! vahuēhiṁ vi guṇēhiṁ // GāRaKō.438

savvaṅganivvuikarō annō sō sattamō rasō kōi
āsāijjaï jō paḍhamapimmē piyasaṅgamāhintō // GāRaKō.439


[p. 35]


---------------------------------------------------------------------
[31. atha mānaprakramaḥ]

māṇōimāiṁ dōakkharāiṁpiyasaṅgamōtti bahuyāiṁ
thōvaṁ jippaï vahuēhi ettha tumhē cciya pamāṇaṁ // GāRaKō.440

avirayarayakēlipasaṅgasokkhapabbhāraīsikuṇṭhaïyaṁ
māṇanisāṇayanisiyaṁ hōi puṇō ahiṇavaṁ pimmaṁ // GāRaKō.441

jaïyā puṇō na dīsaï bhaṇaha halē! kassa kīraē māṇō?
aha diṭṭhammi vi māṇō tā tassa piyattaṇaṁ kattō? // GāRaKō.442

gāḍhāliṅgaṇarahasojjayammi daïē lahuṁ samōsaraï
māṇaṁsiṇīṇa māṇō pīlaṇabhīō vva hiyayāhiṁ // GāRaKō.443

māṇēṇa maha maṇāō puvvi nivvāsiō piō māmi!
iṇhiṁ nivvāsijjaï mayaṇasahāēṇa sō tēṇa // GāRaKō.444

vāhabharabhamiratāraṁ tāviyatavaṇijjatuliyagaṇḍayalaṁ
phuriyāhara-nāsaüḍaṁ māṇiṇimāṇaṁ pi ramaṇijjaṁ // GāRaKō.445

daḍhamantudūmiyāi vi gahiō daïyammi pecchaha imīē
ōsaraï vāluyāmuṭṭhiya vva māṇō surasurantō // GāRaKō.446

jō kahavi sahīhi mahaṁ chiddaṁ lahiūṇa ṭhāviō hiyaē
sō māṇō cōriyakāmuya vva diṭṭhē piē naṭṭhō // GāRaKō.447

niddābhaṅgō āvaṇḍurattaṇaṁ dīharā ya nīsāsā
jāyanti jassa virahē tēṇa samaṁ kērisō māṇō? // GāRaKō.448

pāyavaḍiō na gaṇiō, piyaṁ bhaṇantō vi appiyaṁ bhaṇiō
vaccantō na niruddhō, bhaṇa kassa kaē kaō māṇō? // GāRaKō.449

bāhullaphuriyagaṇḍāharāē bhaṇiyaṁ vilakkhahasirīē
ajja vi kiṁ rūsijjaï satahāvatthaṁ maē pimmē? // GāRaKō.450

paṇayakuviyāṇa dōnha vi aliyapasuttāṇa māṇaïttāṇaṁ
niccalaniruddhanīsāsadinnakannāṇa kō mallī? // GāRaKō.451

piṭṭhinisannā vi piyā saṇiyaṁ saṇiyaṁ parammuhē daïē
duṭṭharuhiraṁ va māṇaṁ āiddhaï sihiṇatumbēhiṁ // GāRaKō.452

na vi taha aṇālavantī hiyayaṁ dūmēi māṇiṇī ahiyaṁ
jaha dūraviyambhiyaguruyadōsamabbhatthabhaṇiyēhiṁ // GāRaKō.453


[p. 36]
ujjaggirassa taṇu[?ya]ttaṇassa sasiyasya dīharuyaṇassa
ēyāṇa uraṁ dāūṇa putti! māṇaṁ kuṇijjāsu // GāRaKō.454

āyampantakavōlaṁ aliyakkharajampiraṁ phurantoṭṭhaṁ
“mā chivasutti”sarōsaṁ samōsarantaṁ piyaṁ sarimō // GāRaKō.455

saccaṁ kalahē kalahē pimmārambhā puṇannavā hōnti
māṇō uṇa māṇaṁsiṇi! garuō pimmaṁ viṇāsēi // GāRaKō.456

tuṅgō thirō visālō jō raïō māṇapavvatō tīē
sō daïyadiṭṭhivajjāsaṇīē ghāyaṁ pi na hu pattō // GāRaKō.457

juttaṁ kijjaï māṇō piyammi jaï hōi sō vi sāhīṇō
māṇēṇa viṇā jēṇaṁ aṇaṇṇasokkhāiṁ ṇa havanti // GāRaKō.458



---------------------------------------------------------------------
[32. athōbhayānugatacāṭuprakramaḥ]

ujjāṇaṁ va satilayaṁ, nahaṁ va calatārayāhiṁ āyariyaṁ
uyahiṁ va rammarayaṇaṁrēhaï tuha suyaṇu! muhakamalaṁ // GāRaKō.459

sāricchayāi giṇhaï lōō, ēyaṁ guṇaṁ na lakkhēi
maṇḍijjaï tujjha muhaṁ maēṇamaïlijjaï sasaṅkō // GāRaKō.460

kiṁ kamalam iṇaṁ? na hu taṁ, sakaṇṭayaṁ; kiṁ sasī? na, natthi maō
diṭṭhaṁ piē! tuha muhaṁ sasaṅkiyaṁajja taruṇēhiṁ // GāRaKō.461

vayaṇa-nayaṇappahānijjiyāṇa tuha dīharacchi! ēyāṇa
samadukkhāṇa va jāō samāgamō canda-hariṇāṇaṁ // GāRaKō.462

muddhē! tavēsi candāṇaṇā vi, hiyaē ṭhiyā vi dulahā si
taṇhaṁ jaṇēsi supaōharā vi, ēyaṁ mahacchariyaṁ // GāRaKō.463

pasayacchi! ajja tumaē calaṇaṁ dintīē majjha hiyayammi
pattiya vahulālattayarasō vva rāō pariṭṭhaviō // GāRaKō.464

kattō vaccasi? nikkiva! viōyamarunivaḍiyāi kila inhiṁ
amiyarasasokkhanijjhara! pijjasi nayaṇañjalīhiṁ maē // GāRaKō.465


[p. 37]
mayaṇaggiṇā ṇa ḍajjhasi maha hiyayagaō vi jaṁ paritavantō
dē dēsu suhaya! majjha vi taṁ jalaṇatthambhaṇiṁ vijjaṁ // GāRaKō.466

jaṁ jaṁ tē na suhāyaï taṁ taṁ na karēmi jaṁ mamāyattaṁ
ahayaṁ ciya jaṁ na suhāmi suhaya! taṁ kiṁ mamāyattaṁ? // GāRaKō.467

dakkhiṇṇēṇa virattō suhaya! suhāvēsi amha hiyayāiṁ
ṇikkaïyavāṇurattō si jāṇa kā ṇivvuī tāṇa? // GāRaKō.468

saccaṁ dhavalō si tumaṁ tahā vi rañjēsi amha hiyayāiṁ
rāyabhariē vi hiyaē nāha! nihittō na rattō si // GāRaKō.469

dīsasi piyāiṁ jampasi sabbhāvō suhaya! ittiō cēva
phālēūṇaṁ hiyayaṁ sāhasu kō dāvaē kassa? // GāRaKō.470

avarāhasahassāiṁ vahimō hiyaē tumammi addiṭṭhē
samuhamiliyammi pattiya ekkaṁ pi hu nēya sambharimō // GāRaKō.471

jaï bhujjāēi mahī, lēhaṇi vaṇarāi, uyahi masiṭhāṇaṁ
lihaï purandaranāhō tā tumha guṇā lihijjanti // GāRaKō.472

avarajjhasu vīsatthaṁ, savvaṁ tē suhaya! visahimō amhē
guṇanibbharammi hiyaē pattiya dōsā na māyanti // GāRaKō.473



---------------------------------------------------------------------
[33. atha māninīpratyuttaraprakramaḥ]

vasasi jahiṁ ciya hiyaē aṇudiyahaṁ nēsi taṁ ciya khayanti
navaraṁ salōṇayā suhaya! tujjha amhēsu nivvaḍiyā // GāRaKō.474

hiyayāhiṁtō pasaranti jāiṁ aṇṇāiṁ tāiṁ vayaṇāiṁ
ō! virama kiṁ imēhiṁ aharantaramettabhaṇiyēhiṁ? // GāRaKō.475

tambōlarāyaaṇurañjiyāiṁ nayaṇāiṁ huntu, kō dōsō?
aharē kajjalarēhā rē suhaya! asambhavaṁ dukkhaṁ // GāRaKō.476

taïyā maha gaṇḍatthalanihiyaṁ diṭṭhiṁ na nēsi annattō
iṇhiṁ sa ccēya aha, tē ya kavōlā, na sā diṭṭhi // GāRaKō.477

hiyayaṭṭhiyā vidaiyā vāhittājaṁ na dēi ullāvaṁ
taṁ nūṇa suhaya! tuha daṁsaṇēṇa kōvaṁ samuvvahaï // GāRaKō.478


[p. 38]
saddahimō tujjha piyattaṇassa taha taṁ pi nēya jāṇāmō
dē suhaya! tumaṁ ti ya sikkhavēsu jaṁ tuha piyā hōmi // GāRaKō.479

aliyakuviyaṁ pi kayamantuō vva maṁ suhaya! jēsu aṇuṇintō
tāṇa diyahāṇa saraī ruyāmi, na uṇō ahaṁ kuviyā // GāRaKō.480

kō taṁ? piē! paīvō, nēhakkhayakāraēṇa kiṁ tēṇa?
naṁ daïō vā''yāō! iya tīē jayanti ullāvā // GāRaKō.481

sundara! tumāō ahiyaṁ niyayaṁ ciya amha vallahaṁ jiyayaṁ
taṁ tuha viṇā na hōi tti tēṇa kuviyaṁ pasāēmi // GāRaKō.482

na muyanti dīhasāsē, na ruyanti, na hōnti virahakisiāō
dhannāō tāō jāṇaṁ bahuvallahaōnarō na tumaṁ // GāRaKō.483

tuha suyaṇu! na rūsijjaï, ekkaggāhīṇa gāravaṁ kattō?
vīyāē gaō candō vandijjaï sayalalōēhiṁ // GāRaKō.484

annamahilāpasaṅgaṁ hē divva! karēsu majjha daïyassa
purisā ekkantarasā na hu dōsa-guṇē viyāṇanti // GāRaKō.485

appāṇa lāhavaṁ ciya virattahiyayēsu aṇuṇayaparāṇaṁ
vandhuyaṇacāḍuēhiṁ na nāma jīvanti gayapāṇā // GāRaKō.486



---------------------------------------------------------------------
[34. atha virahaprakramaḥ]

candaṇa-paṅkayahāraṁ sahīō! mā dēha majjha hiyayammi
aṇuhavaü sō vi santāvadukkhamiha jō jaṇō vasaï // GāRaKō.487

thaṇavaṭṭhachiddamāsāiūṇa jaṁ dahasi virahiṇīhiyayaṁ
taṁ rayaṇāyarasambhavaguṇasāra! na hāra! juttamiṇaṁ // GāRaKō.488

vivarīya'ddhacchipalōiēhiṁ tēṇa'mha guruyaṇasamakkhaṁ
indīvaranālēṇa va jalaṁ va āyaḍiḍhayaṁ hiyayaṁ // GāRaKō.489

jīyavvaṁ jēṇa viṇā na maē suviṇē vi cintiyaṁ āsi
tassa virahammi māē! inhiṁ diyahā gamijjanti // GāRaKō.490

piyahottaṁ pañjalayaṁ[?pi]picchimō jaï vi lōyasaṅkāē
taha vi hu kēṇa'mhē valēṇa vaṅkuḍijjanti acchīō? // GāRaKō.491


[p. 39]
savvō cciya piyavirahē dukkhaviṇōyaṁ karēi niddāē
maha tēṇa sā vi hīraï, bhaṇa saraṇaṁ kaṁ pavajjāmi? // GāRaKō.492

niha cciya vandijjaï, kiṁ kīraï dēvayāhiṁ annāhi?
jīē pasāēṇa piō dīsaï dūrē vi nivasantō // GāRaKō.493

dhannā tā mahilāō jāō piyaṁ suviṇaē vi picchanti
nidda cciya tēṇa viṇā na hōi, kō picchaē suviṇaṁ? // GāRaKō.494

acchīiṁ ciya taṁ pecchirāiṁ rōyantu ahava phuṭṭantu
hiyaēṇa kiṁ kayaṁ jēṇa vahaï maraṇāhiyamavatthaṁ? // GāRaKō.495

sasivayaṇāē jaṇō jaṁ jampaïmuddhatti taṁ tahā saccaṁ
maha mayaṇānalajaliē nivasaï kaha annahā hiyaē? // GāRaKō.496

virahavisataviyahiyayā sihisiharasilāyalammi vīsantā
sāmāē vayaṇapavaṇaṁ piyanti jē tē cciya bhuyaṅgā // GāRaKō.497

virahakisiyāē tīē karāō bhūmīē viyaliō valaō
pimmamahīruhaviyaḍā''lavālakaraṇiṁ samuvvahaï // GāRaKō.498

jaṁ pi ya[?piya]maṅgalavāsaṇāē patthāṇapaḍhamadiyahammi
vāhasalilaṁ na niṭṭhaï taṁ ciya virahē ruyantīē // GāRaKō.499

sarasaṁ pi naliṇavattaṁ ḍajjhantaṁ pecchiūṇa aṅgēsu
dāhabhayā hi sumukkā tīē bhuyā muhalavalaēhiṁ // GāRaKō.500

jēhiṁ daïyaṁ na nāyaṁ aṇāyadukkhā suhīṇa tē paḍhamā
jāṇaṁ piyayaṇavirahō aṇāidukkhāṇa tē paḍhamā // GāRaKō.501

rōvantu nāma taṁ jaṇamapicchamāṇāiṁ daḍḍhanayaṇāiṁ
taṁ hiyaya! kiṁ visūrasi sāhīṇē cintiyavvammi? // GāRaKō.502

sahi! suṇasu maha paüttiṁ ahaṁ pi kiṁ pavasiyā saha piēṇa
anna cciya dīsaï kā vi dappaṇē jēṇa sāmamuhī // GāRaKō.503

ajja maē tēṇa viṇā aṇuhūyasuhāiṁ sambharantīē
ahiṇavamēhāṇa ravō nisāmiō vajjapaḍahō vva // GāRaKō.504

virahakaravattadūsahaphālijjantassa tīē hiyayassa
aṁsusakajjalamaïlaṁ pamāṇasuttaṁ va sē dhariyaṁ // GāRaKō.505


[p. 40]
piyasambharaṇapaloṭṭantaaṁsudhārānivāyabhīyāē
dijjaï vaṅkaggīvāē dīvaō pahiyajāyāē // GāRaKō.506

vāhi vva vijjarahiō, dhaṇarahiō sāhuvāsavāsō vva
riuriddhidaṁsaṇaṁ piva dūsahaṇijjō tuha viōō // GāRaKō.507

bhariovvarantapasariyabharaṇapisuṇō varāīē[?]
parivāhō iva dukkhassa vahaï nayaṇaṭṭhiō vāhō // GāRaKō.508

ajjaṁ pi tāva ekkaṁ mā maṁ vārēha piyasahi! ruyantiṁ
kallaṁ puṇa tammi gaē jaï na marissaṁ na rōvissaṁ // GāRaKō.509

ettha ṭhiyā, iha ramiyā, ettha ya kuviyā, pasāhiyā ettha
ajja vi piyāṇurāō sunnē vi gharē taha ccēva // GāRaKō.510

mottūṇa niyayanāhaṁ annaṁ necchāmi tāva suviṇē vi
āvayapaḍiyā vi daḍha rayaṇiyaraṁmahaï kiṁ naliṇī // GāRaKō.511

ekkēṇa vi saṁvandhēṇa punnimā ghaḍaï taṁ pi kiṁ cojjaṁ
āpakkhaṁ jhijjhaï jēṇa tīē virahē rayaṇināhō // GāRaKō.512

ahaha! tuhavirahahutavahajālāvalikavaliyaṁ puṇō vi puṇō
ō! hiyayaṁ ḍajjhaï tujjha nēhanissanda[']siccantaṁ // GāRaKō.513

mā mā vijjasu sahiē! dīharapattēhiṁ saralataralēhiṁ
vālē! tumaṁ na yāṇasi virahasihī jalaï pavaṇēṇa // GāRaKō.514

luliyālayaṁ muhaṁ sē lakkhijjaï vāmakarayalanisannaṁ
bhamarabharavaliyanālaṁ kamalē kamalaṁ va palhatthaṁ // GāRaKō.515



---------------------------------------------------------------------
[35. atha sūryāstaprakramaḥ]

pacchāmuhō[vi]viyaraï paharahaō ambaraṁ pi mottūṇa
taha vi hu bhannaï sūrō peccha! pasiddhīē māhappaṁ // GāRaKō.516

viyaliyatēēṇa vi sasaddarēṇa jaha daṁsiō diṇē appā
taha jaï tumaṁ pi daṁsisi rayaṇīē sūra! tā sūrō // GāRaKō.517

savvō divasassa vasō purisō kiṁ kuṇaï tēyavantō vi?
diyahantē sūrō vi hu pellijjaï sahi! sasaṅkēṇa // GāRaKō.518


[p. 41]
kittiyamittaṁ sañjhāyavassa[vā?]saṁ ti daṁsaṇatthaṁ va
ārūḍhā timiracara vva vāsatarusēharaṁ sihiṇō // GāRaKō.519

tā atthasēlasaṅkēyasagasuhasamiyadivasasantāvō
aṇurāyaṇibbharō vāruṇīē avagūhiō sūrō // GāRaKō.520

atthāyantō vi hu atthasihariṇā dhāriō sirēṇa ravī
sūrō vi pacchimāē disāēuṇa vallahō[hō]i // GāRaKō.521

ravinivaḍaṇavihaḍiyajalahisalilapāya[?raya]rayaṇakanti vva
sañcalaṇamāsalā nahayalāō sañjhā samullasiyā // GāRaKō.522

pariṇāmakālasiḍhilassa sahaï nahataruphalassa diṇavaïṇō
atthaïrisilāvaḍaṇocchalantarasasacchahā sañjhā // GāRaKō.523

suhamērughaḍiyatavaṇijjapiḍḍabhariyāmiyaggabhāvēṇa[?]
kasaṇatulādaṇḍēṇa vatamēṇagayaṇē samullasiyaṁ // GāRaKō.524

ravikaṇṇiyammi viyaḍē mōlāyaṁtammi divasasayavattē
uḍḍīṇabhamaraniyaru vva pasariō timirasaṅghāō // GāRaKō.525

uvvahaï atthasēlō pasariyaparisēsalahusayamaūhaṁ
paripiṅgakēsaraḍḍhaṁ kañcaṇakamalaṁ va ravibimbaṁ // GāRaKō.526

atthamiē jagadīvē sayalatamommūlaṇēkhamō nāhaṁ
ōkasiūṇa padīvō dhūmaï pavaṇāhaō sīsaṁ // GāRaKō.527

ravinivaḍaṇavihaḍiyajalahisalilamagguggaēṇa nīsēsaṁ
vaḍavānaladhūmēṇa va tamēṇa sañchāiyaṁ aṅgaṁ // GāRaKō.528

dīvayasihāō rēhanti nayarabhuvaṇōyarēsu dippantā
mukkā raviṇā kiraṇa vva timiraparimāṇamavagantuṁ // GāRaKō.529

paharēhiṁ lambiraṅgō saṅkuiyakarō paṇaṭṭharahamaggō
sañjhāviyaliyatēō sūrō sūru vva atthamiō // GāRaKō.530

sañjhārāyāyabaṁ muhaparighōlantatāraō piyaï
bhuvaṇē ēsa salīlaṁ ālōyamahuṁ tamogghāō // GāRaKō.531


[p. 42]
atthamaṇaṁ paharaparavvasāṇa jaï hōi, hōu, kō dōsō?
jaṁ puṇa muccaï tēō sūrāṇa na ērisaṁ juttaṁ // GāRaKō.532

navakuṅkumarattapaōharāē aṅkammi pacchimavahūē
taraṇiṁ niēvi puvvā īsāi va sāmalā jāyā // GāRaKō.533

addha'tthamiē sūrē addhuggamiē ya punnimāyandē
sañjhābharēṇa najjaï nahasayaḍaṁ khuttacakkaṁ va // GāRaKō.534

jalahijalasamālaṁviyasayaṇassa murāriṇō samuddēṇa
dijjaï mahāpaīvō vvavīisaṁvelliō sūrō // GāRaKō.535



---------------------------------------------------------------------
[36. atha cakravākaprakramaḥ]

paḍivannē nivvahaṇaṁ nivvūḍhaṁ tuha rahaṅga! ekkassa
mitta'tthamaṇē daïyā vi jēṇa sahasa tti paricattā // GāRaKō.536

mittammi gaē, dōsāyaruggamē, maüliyammi guṇanivahē
kā dāṇi piyaviōē hojja gaī cakkavāyassa? // GāRaKō.537

āsāsijjaï cakkō jalagayapaḍivimbadaṁsaṇasuhēṇa
taṁ pi haranti taraṅgā pecchaha niuṇattaṇaṁ vihiṇō // GāRaKō.538

āsannasaṅgamāsāē nēnti rayaṇiṁ suhēṇa cakkāyā
diyahaṁ puṇa hōntaviōyakāyarā kahavi vōlanti // GāRaKō.539

cañcupuḍachinnanavanaliṇinālakhaṇḍēṇa cakkamihuṇēhiṁ
mitta'tthamaṇē dinna vva aggalā jīvaniggamaṇē // GāRaKō.540



---------------------------------------------------------------------
[37. atha khadyōtaprakramaḥ]

kaha sōlahutti bhannaï khajjōō jōnisāipayaḍēi
sūratthamaṇē tēyaṁ niyayapamāṇāṇusārēṇa // GāRaKō.541

jāyārayaṇammigaī, tārayasamasīsiyāē vipphuriyaṁ
sūratthamaṇē khajjōyayāṇa kiṁ jaṁ na nivvaḍiyaṁ? // GāRaKō.542


[p. 43]
niyanāmapayaḍaṇatthaṁ lahupakkhā vi hu phurantu khajjōā
vavasāyō cciya jippaï, nā''yārō tēyavantāṇaṁ // GāRaKō.543

taṇutēyaphuraṇapayaḍiyadaranahamaggāṇa kīḍayāṇaṁ pi
khajjōya tti pasiddhī jā jāyā tēṇa jhijjhāmō // GāRaKō.544



---------------------------------------------------------------------
[38. atha candraprakramaḥ]

sañjhārāotthaïō dīsaï gayaṇammi paḍivayācaṇḍhō
rattadugullantariō vva nahanivāō navavahūē // GāRaKō.545

jāō'si vandaṇijjō jissā saṅgēṇa suddhavakkhāē
jaï sā vi hōi vīyā paḍhamā uṇa canda kā tujjha? // GāRaKō.546

vaṅkō kalikkavihavō nisiyara! maïlō'si diṭṭhanaṭṭhō'si
taha vi namijjasi jaṁ taṁ ēyaṁ bīyāē duccariyaṁ // GāRaKō.547

sarasaṁ maüyasahāvaṁ vimalaguṇaṁ mittasaṅgamullasiyaṁ
kamalaṁ naṭṭhacchāyaṁ kuṇanta! dōsāyara! namō tē // GāRaKō.548

majjhē jaḍāṇa nivasantayassa kattō guṇāṇa vitthārō?
harasasiṇō taṁ bahuyaṁ sā vi kalā ja na sē jhīṇā // GāRaKō.549

sāraṁ kalāhirāmattaṇassa tuha jāṇiyaṁ ciya mayaṅka!
sarasā vi jēṇa samuhī na sakkiyā kamaliṇī kāuṁ // GāRaKō.550

narasirakavālasamasīsiyāē majjhē jaḍāṇa nivasanta!
sabhuyaṅgē harasīsammi canda! kō tujjha bahumāṇō? // GāRaKō.551

hariṇaṭṭhāṇē hariṇaka! jaï si hariṇāhivaṁ nivāsantō
na sahantō ciya tā rāhuparibhavaṁ sē jiyantassa // GāRaKō.552

candamayandaviyāriyaduddharatamahatthimatthaücchaliyaṁ
lakkhijjaï gayaṇavahē muttāniyaraṁ va gahacakkaṁ // GāRaKō.553

aïrattayā vi guṇiṇō mittarayā dōsadaṁsaṇē vimuhā
iya muṇiūṇa ya candō kuṇaï sakōsāiṁ kamalāiṁ // GāRaKō.554

gayaṇamahāsarasiyapuṇḍarīyasarisattaṇaṁ vahantassa
candassa mayakalaṅkō chajjaï nīlālivalaü vva // GāRaKō.555


[p. 44]
jalahivisaṅghaḍiēṇa vi nivasijjaï harasirammi candēṇa
jattha gayā tattha gayā guṇiṇō sīsēṇa vujjhanti // GāRaKō.556

canduccatāvayaṁsaṁ paviyambhiyasurahikuvalayāmōyaṁ
nimmalatārālōyaṁpiyaïva rayaṇīmuhaṁ candō // GāRaKō.557

dīhamuṇālēhi va pasariēhiṁ kiraṇēhiṁ piyaï hariṇaṅkō
bhuvaṇantarālasaramajjhasaṇṭhiyaṁ tamajaloppīlaṁ // GāRaKō.558

daravihaḍiyavayaṇaviṇintagandhaluddhāligaṇasaṇāhāiṁ
kumuyāiṁ sasaharakkantatimirabhariyāiṁ va phuḍanti // GāRaKō.559

sayalēṇa bhuvaṇaparipāyaḍēṇa nivvaviyasayalalōēṇa
akuṇantī naliṇīciya vañcijjaï saṅgamaṁ sasiṇā // GāRaKō.560

gayaṇatalāē aïnimmalassa candassa phuḍiyapaümassa
miyamahuarapayapapphandiyassajōnhāraō phuraï // GāRaKō.561

jaha jaha uggamaï sasī īsipasāriyakarō piyayamō vva
rayaṇivilayāētaha taha sicayaṁ va tamō samōsaraï // GāRaKō.562

mittatthamaṇē ō! sasaharassa aïnimmalā muhacchāyā
annāṇa vi antarakalusiyāṇa ēsō cciya sahāvō // GāRaKō.563

khatthō vi sayā dōsāyarō vi parihariyamittavaggō vi
taha vi hu mayaṁ vahēī iya payaḍaṁ peccha nillajjō // GāRaKō.564

sañjhāyavapallaviyassa tārayākusumiyassa nahataruṇō
paripakkaphalaṁ va mayaṅkamaṇḍalaṁ paḍhamamullasiyaṁ // GāRaKō.565

dīsaï vimalē sasimaṇḍalammi aha tucchalañchaṇacchāyā
vammahavāṇanihaṁsaṇarēha vva nisāṇavaṭṭammi // GāRaKō.566

tuhiṇaṁsumaṇḍalamiṇaṁ vipphuriyakalaṅkakantilivikaliyaṁ
tiyalokkavijayayantaṁva dīsaē kusumavāṇassa // GāRaKō.567

antōvipphuriyakalaṅkakantisasimaṇḍalaṁ nisāramaṇī
vahalamayaṇāhisariyaṁ ruppa[?ya]kaccōlayaṁ kuṇaï // GāRaKō.568

māsacchēē jō dhāi sammuhō sūramaṇḍalaggassa
jaï ērisō sasaṅkō nīsaṅkō nīsaṅkō kērisō hōi? // GāRaKō.569


[p. 45]
sasikaccōlayaḍhaliō jōnhākhaḍiyārasō samīkuṇaï
nakkhatta'kkharamālaṁ nahaphalaē timirakajjaliē // GāRaKō.570

jōnhājalōhadhōē timiraraē ugghaḍēi sasibimbaṁ
lañchaṇakasiṇāhisahō mayaṇassa nihāṇakalasō vva // GāRaKō.571

rayaṇiramaṇīē sasipiyakaraphaṁsollasiyasēyavindūhiṁ
vipphuriyaṁ piva gayaṇindanīlasayaṇaṁ uḍumisēṇaṁ // GāRaKō.572

mittavirattaṁ pi piyaṁ kumuyaṁ, paüma na mittarattaṁ pi
sasiṇō, ahava jaḍāṇaṁ guṇa-dōsaviyāraṇā kattō? // GāRaKō.573

narasirakavālasamasīsiyāē baddhō harēṇa jaṁ cadō
amayamaō jaṁ na maō tā kiṁ kisiō vimōhō u // GāRaKō.574



---------------------------------------------------------------------
[39. atha kumudaprakramaḥ]

phuṭṭanti jettiēṇaṁ mayarandabharēṇa iyarakusumāiṁ
bāhiradalēsu pariluḍhaï tettiyaṁ puṇḍarīyassa // GāRaKō.575

kā samasīsī saha paṅkaēṇa iyarāṇa kusumajāīsu
daraviyasiē vi aïviyasiāiṁ uarē samāyanti // GāRaKō.576

rēhanti kumuyadalaniccalaṭṭhiyā mattamahuaranivāyā
sasiyaranīsēsapaṇāsiyassa gaṇṭhi vva timirassa // GāRaKō.577

dōsāyarēṇa viyasaï, maülaï mittāgamēṇa jassa muhaṁ
tamaṇiṭṭhaguṇaṁ kumuyaṁ siri dhariuṁ kē na icchanti? // GāRaKō.578

mittatthamaṇē viyasanti, jāiṁ maüliti mittaüiyammi
kumuyāiṁ tāiṁ sumuyāiṁ hōnti jāṇērisaṁ cariyaṁ // GāRaKō.579

ō! rāyavallahaṁ pi hu karēhiṁ maṁ chivaï ēsa gōvālō
iya lajjāē kulīṇā saṅkuiyā kumuiṇī sahasā // GāRaKō.580



---------------------------------------------------------------------
[40. atha prabhātaprakramaḥ]

nibbharaniddāsammillapamhajuyalāiṁ hōnti mihuṇāṇaṁ
antōsuhaparirakkhaṇaghaḍiyakavāḍāiṁ va'cchīṇi // GāRaKō.581

pasariyapaccūsasamīraviluliō gayaṇapāyavāhintō
avasāyajalalavōhō vva galaï taṇutārayānivahō // GāRaKō.582


[p. 46]
iya amha nisāsēsē kuviyapasuttāṇa raïsamārambhē
tā jhatti kukkuḍaravō nisāmiō bajjapaḍahō vva // GāRaKō.583

divasamuhagayasamummūliyāiṁ uḍḍīṇasasivihaṅgāē
dhavalāiṁ galanti nisālayāē nakkhattakusumāiṁ // GāRaKō.584

pāuṁ jōnhāmaïraṁ jāmiṇivilayāṇa phalihacasaō vva
mukkō nahāhi nivaḍaï nilīṇamayamahuyarō candō // GāRaKō.585

sō atthamayaï[?ya]sasī maṇē vahantō vva lañchaṇamisēṇa
mayaṇāhisāmalaṅgiṁnirantaraṁ rayaṇivarataruṇiṁ // GāRaKō.586



---------------------------------------------------------------------
[41. atha sūryōdayaprakramaḥ]

nakkhattamāliyā maha tumaē hariya tti gayaṇalacchīē
bhaṇiē jalantaphālaṁ va navaraviṁ dharaï puvvadisā // GāRaKō.587

sabbhāsaluttatāraya! bhuttāvara[?]mā karēhiṁ maṁ chivasu
annatthakhaviyasavvari! nahabhūsaṇa! diṇavaï! namō tē // GāRaKō.588

udayē pattē dōsāyarō vi lōyāṇa havaï namaṇijjō
kiṁ puṇa na hōi mittō jō tamasommūlaṇaṁ kuṇaï? // GāRaKō.589

kamalōyaraparivasiyāiṁ aliulāiṁ karēhiṁ vihaḍantō
ukkhaṇaï va tamabīyāiṁ piccha rōsāruṇō sūrō // GāRaKō.590

phuriyapayāvassa tuhaṁ savvariummūlaṇaṁ kuṇantassa
sōhanti sūra! mahiharasirēsu parisaṇṭhiyā pāyā // GāRaKō.591

sampunnakōsadaṇḍaṁ jaladuggagayaṁ pi dalaï kamalavaṇaṁ
diṭṭhammi jammi kaha sō sūrō mā bhuvaṇamakkamaü? // GāRaKō.592

iṭṭācunnaṁ kiraṁ[?]na muṇaï masuṇāyavaṁ paripphuraï
raviṇō gayaṇāsinisāṇaekkakalaōvamaṁ viṁvaṁ // GāRaKō.593

tārōsahiṁ samāvaṭṭiūṇa kālēṇa puvvamūsāē
diṇayarakaṇayaṁ siddhaṁ uttārijjaï jhalakkantaṁ // GāRaKō.594

paḍhamoggamantarēhāmattaṁ navamittamaṇḍalaṁ sahaï
takkāladiṇasamāgamapuvvavahūē nahapayaṁ va // GāRaKō.595


[p. 47]


---------------------------------------------------------------------
[42. atha kamalinīprakramaḥ]

attāṇaggalakayapattapariyarē nihiyaguruyaḍājālē
mittasamappiyakōsē kaha kamalē vasaü mā kamalā? // GāRaKō.596

viyasaï kō na payatthō? kō ya na kōsēṇa hōi sakayatthō?
kassa na guṇēhiṁ kittī sahasi tumaṁ kalama! kaṇṭaïō? // GāRaKō.597

kara-caraṇa-nayaṇa-vayaṇēhi vāmanayaṇāṇa jassa samasīsī
taṁ kahasu kaha na kijjaï kamalaṁ kamalāi kulabhavaṇaṁ? // GāRaKō.598

kamalaṁciya vahaü siriṁ, bhaṇṇaü guṇavantayaṁ pi taṁ cēva
viyasiyamuhassa kōsē mittakarā jassa vilasanti // GāRaKō.599

saṅgō mahuēhiṁ samaṁ, jaḍāō bahavō, sakaṇṭayaṁ dēhaṁ
kēṇa vi guṇēṇa lacchīē taha vi kamalēsu aṇurāō // GāRaKō.600

naliṇaguṇē pasariyakaṇṭayammi jaḍasaṅgavaḍiḍhaüllāsē
kiṁ kīraü vihiṇō paṅkayammi jaṁ nivasaē lacchī? // GāRaKō.601

daḍḍhamahilāsahāvō annō cciya kō vi jaṁ tavijjantī
sūrēṇa viyasaï cciya sasisaṅgaparammuhī naliṇī // GāRaKō.602

ālōyamattaviyasantakumuiṇīpīyamāṇaghaṇajōṇhaṁ
ō naliṇi! miyaṅkaṁ pariharanti! taïṁ vañciō appā // GāRaKō.603

pāyaḍiyā vi hu ahalā majjhē aṇajāṇayāṇa hōnti guṇā
iya mannantaṁ kamalaṁ niyayaguṇē gōviuṁ dharaï // GāRaKō.604

haddhī! kaha na marijjaï marālalīlāvilāsajoggāē
navaṇaliṇīē? khaṇḍēi vāyasō jattha aharadalaṁ // GāRaKō.605

karasaṁvandhaṁ kāūṇaṁ aṅgaparirambhaṇaṁ adintēhiṁ
na viḍambijjaï mittēhiṁ kittiēhiṁ sarōruhiṇī? // GāRaKō.606

paviraladaṁsaṇasīlēṇa hōi pimmaṁ sudūsahaṁ imiṇā
iya kaliūṇa ya naliṇī sasisaṅgaparammuhī jāyā // GāRaKō.607

na sahaï mayaṅkakiraṇē, sahaï sutattē vi diṇayaramaūhē
sōmālattaṇa-jaraḍhattaṇāiṁ, kamalē samappanti // GāRaKō.608

visamāyavavaḍiyassa vi sūrassa diṇakkhaē piyaṁ naliṇiṁ
chivaï karēhiṁ sasaṅkō rāyā vi bhaēṇa saṅkuiyaṁ // GāRaKō.609


[p. 48]
paṅkayanayaṇēhitō kamaliṇidaïyāē sūravirahammi
nīharaï bhamaravindaṁ sakajjalaṁ vāhasalilaṁ va // GāRaKō.610

mittassa sayāsamuhē jaḍavimuhē kayasupattaparivārē
kamalē cciya kamalāē jujjaï vāsō na annattha // GāRaKō.611



---------------------------------------------------------------------
[43. athālimālatikāprakramaḥ]

sā jayaï kā vi kīlāraï-mālaïmiliamāra-bhamarassa
pasarantāē jīē ramaṇijjaṁ tihuaṇujjāṇaṁ // GāRaKō.612

viyasaï mālaïkaliyā campijjantī vi taruṇabhamarēhiṁ
nūṇaṁ piyavihiyaṁ asuhayaṁ pi savvaṁ suhāvēi // GāRaKō.613

aïviyasiyā kuṇantī savvaṅgasamappaṇaṁ pi sayavattī
taha vi na sā jaha jāī ruccaï chēyassa bhamarassa // GāRaKō.614

mannē na mayaṁ na sasaṁ sasaharamajjhammi mahuarō ēsō
mālaïvirahamahānalatattō pattō sudhākuṇḍē // GāRaKō.615

rē bhamara! taē mukkā mahumāsavasaṅgaēṇa jaṁ jāī
pāvēṇa tēṇa nūṇaṁ jāyaṁ kasiṇattaṇaṁ tujjha // GāRaKō.616

ujjāṇēviyasiyajāigandhadhāyantachappahanihēṇa
guliyādhaṇukhelliravammahassa guliyā samoḍḍanti // GāRaKō.617

mahumāsaviyasiyāē māhaviyāē payaṁsi paḍilaggaṁ
daṭṭhūṇa alijuyāṇaṁ rōsēṇa na viyasaē jāī // GāRaKō.618

vasiūṇa taha ya saha kumuiṇīē gōsē samāgaō bhamarō
kalavayaṇō jāipiyāmuhammi ōsaṁsuyaṁ phusaï // GāRaKō.619

diyahē diyahē jaṁ ahiyakāliyā hōi alijuāṇassa
taṁ mannē maṇapajjaliyajāivirahaggidhūvēṇa // GāRaKō.620

aïkōmalaṁ ti na ramaï, muyaï na rāēṇa mālaīkaliyaṁ
nō ghaḍaï nēya vihaḍaï pimmēṇa viḍaṁviō bhamarō // GāRaKō.621

sahaï daradaliyamālaïparimalamattālitaralarichōlī
ujjāṇē kīliramattamārakaridāṇarēha vva // GāRaKō.622


[p. 49]
pīō jāīi rasō, dalāiṁ miliyāiṁ sahi! jahicchāē
biṇṭaggaṁ taha vi alī lihaï atittō phuḍaṁ kāmī // GāRaKō.623

mālaïvirahē rē muddha! bhasala! mā ruyasu nibbharukkaṇṭhaṁ
vallahaviōgadukkhaṁ maraṇēṇa viṇā na vīsaraï // GāRaKō.624

nibiḍadalasañciyaṁ pi hu kaliyaṁ viyasāviūṇa savisēsaṁ
jē paḍhamaṁ tīē rasaṁ piyanti tē chappayā chēyā // GāRaKō.625

kalioggamē vi ya tumaṁ jāyā kalikāriyā si bhamarāṇaṁ
daraviyasiyā si mālaï jaṁ kāhī taṁ na yāṇāmō // GāRaKō.626

avirayamahupāṇaparavvasassa sīlaṁ alissa kiṁ bhaṇimō?
suṭṭhu kusīlā jāī jā viyasaï tassa saṁsaggā // GāRaKō.627

kaliē! kaliyā si tumaṁ acchasu mā, pōḍhimaṁ samalliyasu
tuhapōḍhimāē bhaggē nāmaṁ bhamarāṇa vuḍiḍhahaī[?] // GāRaKō.628

bhamarō bhamirō tti guṇujjhiēhiṁ kusumēhiṁ lāiō ayasō
lahiūṇa jāikaliyaṁ puṇō vi jaï bhamaï tō bhamarō // GāRaKō.629

aṇṇaṇṇaṁ kusumarasaṁ jaṁ kila ahilasaï pāṇalōhillō
sō nīrasāṇa dōsō kusumāṇaṁ nēya bhamarassa // GāRaKō.630

pāūṇa vi kōsarasaṁ chappayataruṇō puṇō kamaliṇīē
sayavattiyaṁ pi viyasaï, ahavā maliṇāṇa kaha saccaṁ // GāRaKō.631

lacchīlīlākamalē aliṇō na kayā vi nivaḍiyā diṭṭhī
mannē jāi cciya tēṇa tassa maṇavallahā jāyā // GāRaKō.632

kēsararayavicchaḍḍō jittiyamittō ya hōi kamalammi
jaï bhamara! tettiō annahiṁ pi tā sōhasi bhamantō // GāRaKō.633

bhasalō visaṭṭakēyaïvilasiraghaṇarēṇupaṇḍurō sahaï
taṁjāivirahajajjaragahiō kayacandaṇālēvō // GāRaKō.634

taṁ kaṁ pi paēsaṁ paṅkayassa bhamiūṇa chappaō chivaï
naliṇī vi jēṇa mēlhaï āmūlagayaṁ pi mayarandaṁ // GāRaKō.635


[p. 50]


---------------------------------------------------------------------
[44. atha prāvr̥ṭprakramaḥ]

annēhi vi kūvajalēhiṁ na hu na jīvanti māmi! vallīō
jalaharajalasittāṇaṁ tu kā vi avarā muhacchāyā // GāRaKō.636

… … …
… … … // GāRaKō.637

… … …
… … … // GāRaKō.638

… … …
suragirikaṇayaparikkhā nihasaṇarēhaṁ va vijjulayaṁ // GāRaKō.639

gurughaṇapāusanavasirinikkhittapayāiṁ pakayavaṇāiṁ
sahasā sarasalilōyaramajjhaparūḍhāiṁ jāyāi // GāRaKō.640

rayaṇiyarā iva udayaṁ pattā mittaṁ parāhavantā vi
maïlā vi ghaṇā lōyāṇa vallahā hōnti varisantā // GāRaKō.641

svajjōyalōyaṇummīlaṇēṇa ghaṇasamayarayaṇitimirōhō
annēsaï vvasasi-sūra-tārayā kattha vaṭṭanti? // GāRaKō.642

suvvantabibhīsaṇamēghaghōrasaddāṇa vijjumālāṇa
pāusadiṇāṇa pahiyā vīhantē rakkhasāṇaṁ va // GāRaKō.643

ghaṭṭhaṁ sahāvavaṅkaṁ aṇēyarāyaṁ pi uvvasaṇasīlaṁ
khalamahilāhiyayaṁ pivaviyalaï cāvaṁ surindassa // GāRaKō.644

kasaṇā ghaṇāṇa mālā suridacāvō valāya-riñchōlī
piyavirahajovvaṇabharō pañcaggī kō jaṇō sahaï? // GāRaKō.645

lahiūṇa jalaṁ thōvaṁ pi jalaharā dujjaṇa vva gajjantā
nihaṇanti khaṇaṁ maliṇā diṇē vi mittassa vi payāvaṁ // GāRaKō.646

girisiharasaṇṭhiēṇaṁ ḍajjhaï pahiyassa nīlakaṇṭhēṇa
niurambadūrapasariyasarēṇa navapāusē hiyayaṁ // GāRaKō.647


[p. 51]
ō! jōimaggaparigayajalaharapēlantaghōlirī vijjū
niggayaphuliṅgajalamāṇa[māṇa]mayaṇāsilaṭṭhi vva // GāRaKō.648

vaḍavānalasaṁvaliyaṁ mannē pīyaṁ ghaṇēhi uyahijalaṁ
jēṇa samaṁ virasantā jālāō[i]mē taḍinihēṇa // GāRaKō.649

sahi! dūminti kalaṁvāiṁ jaha mamaṁ taha na sēsakusumāiṁ
nūṇaṁ imēsu diyahēsu vahaï guliyādhaṇuṁ kāmō // GāRaKō.650

jō indacāvaniggayadhārāvāṇēhi virahihiyayāiṁ
bhinnāiṁ na bhinnāiṁ vijjujjōēṇa ya niēi // GāRaKō.651

nīyaṅgamāhiṁ bahujaḍapayāhiṁ ummaggapatthiyāhiṁ ca
bhajjanti jattha maggā kusīlamahilāhiṁ va naīhiṁ // GāRaKō.652

ō! garuyapayāvō vi hu pacchāijjaï ghaṇēhiṁ jattha ravī
ahavā kālavasēṇaṁ maliṇāṇa vi phuraï māhappaṁ // GāRaKō.653

jattha lahiūṇa udayaṁ pāḍanti taḍaddumē giriṇaīō
dūmanti ka na nīyā vitthariyā mahiharāhintō? // GāRaKō.654

santāviūṇa lōyaṁ caṇḍakarō kattha sampayaṁ naṭṭhō?
disi disi jalayā taḍidīviyāhiṁ maggaṁ va jōyanti // GāRaKō.655

nisaï va kasiṇabbhanisāṇavaṭṭaē kuviyapāusakayantō
gayavaïgalaṭṭhikapparaṇakuṇṭhiyaṁ taḍilayakivāṇaṁ // GāRaKō.656

jalahara! varisihisi tumaṁ bharihisi bhuvaṇantarāiṁ sayalāiṁ
tanhāsusiyasarīrē muyammi vappīhayakuḍumbē // GāRaKō.657



---------------------------------------------------------------------
[45. atha śaratprakramaḥ]

aha maṇaharacandamuhī vandhujjīvāharā kuvalayacchī
phuḍakalasavāṇiyā taha piya vva pattā sarayalacchī // GāRaKō.658

vimalamayaṅkāharaṇō kēyaïdalabhūibhūsiyasarīrō
gōrīpaī vva vilasaï uddīviyavammahō saraō // GāRaKō.659

ṇandiyakumuō jōnhāsapunnō cārupukkharasaṇāhō
suravāraṇō vva saraō pasāhiyāsō samōvaïō // GāRaKō.660


[p. 52]
āsannasisirabhayakāyarēhiṁ lōēhiṁ mahiyalē sayalē
dīvāliyāē dīvayamisēṇa ṭhāvijjaï huyāsō // GāRaKō.661

kīraï paḍivakkhassa ya pāusasamayassa vijjuduppicchaṁ
saraēṇa maṇḍalaggaṁ va bhaggadhāraṁ jalayabimbaṁ // GāRaKō.662

antō palippamāṇō aṇavarayaṁ vijjupuñjajālāhiṁ
bhūībhāvaṁ va gaō nahaṅgaṇē jalaharugdhāō // GāRaKō.663

dūrōṇayagaruyapaōharāē virahammi pāusasirīē
kahamāpāyaḍapaviyambhiyāvapasarō ravī hōu? // GāRaKō.664

uvarinivēsiyaṇaliṇīdalāō taṇuīō baddhavēṇīō
sariyādaïyāō ṭhiyāpāusadaïyassa virahammi // GāRaKō.665

gayaṇacchiṇō galantassa kālimāpihiya[?tāra]tārassa
dēi saraō siyabbhaṁ[?]payaḍapaḍalaṁ va // GāRaKō.666

uyaha nahaṁ majjhagaekkamēhamovvantasantayajalōhaṁ
sarayassa phalihadaṇḍaṁ maragayarayaṇāyavattaṁ va // GāRaKō.667

pāyālōyaragamaṇā kayaghaṇakajjā phaṇi vva phuḍamaṇiṇō
baddhoddhadhūmadaṇḍā mahīē dīvā virāyanti // GāRaKō.668

bambhaṇḍabhaṇḍaghōliraviyasiyasayavattaparimalamahagghō
kassa na jaṇēi ēsō saraō suraō vva ummāyaṁ // GāRaKō.669



---------------------------------------------------------------------
[46. atha hēmantaprakramaḥ]

avaṇintō satāvaṁ hēmantō sajjaṇō vva alliyaï
dujjaṇavayaṇēṇa va tāviyāṇa lōyāṇa saraēṇa // GāRaKō.670

kassa na saddhā garuyattaṇassa païṇō pasāyamaïyassa
jaï māṇabhañjaṇīō na hojja hēmantarayaṇīō // GāRaKō.671

hēmantē ghaṇapellaṇathaṇayaḍasaṅkantakuṅkuṁmapphaṁsō
kāmīṇa galaï sēō ruhiruggārō vva sīyassa // GāRaKō.672

sīyaṁ gamanti virahānalēṇa virahānalaṁ pi sīēṇa
tēṇa na maranti pahiyā, visassa visamōsahaṁ jēṇa // GāRaKō.673


[p. 53]
kamalāyarāṇa uṇhō hēmantō sīyalō jaṇavayāṇaṁ
kō kira bhinnasahāvaṁ jāṇaï paramatthaō lōyaṁ? // GāRaKō.674

acchaü tā annajaṇō hēmantadiṇēsu peccha acchariyaṁ
aṇusaraï sīyabhīō vaḍavaggiṁ jhatti tavaṇō vi // GāRaKō.675

anhō tti samatthijjaï dāhēṇa sarōruhāṇa hēmantō
cariēṇa najjaï jaṇō saṅgōvantō vi appāṇaṁ // GāRaKō.676



---------------------------------------------------------------------
[47. atha śiśiraprakramaḥ]

aṅgē pulayaṁ aharaṁ savēviraṁ jampiyaṁ sasikkāraṁ
savvaṁ sisirēṇa kayaṁ jaṁ kāyavvaṁ piyayamēṇa // GāRaKō.677

muhakuharantaraṇijjantasāsaō patthiō jaṇō gōsē
piyavirahajalaṇaḍajjhantahiyayadhūmaṁ va uggiraï // GāRaKō.678

lōē phalāṇa majjhē ekkaṁ ciya maha suhāi nāraṅgaṁ
jassa parikuviyadaïākavōlasarisī phuraï sōhā // GāRaKō.679

ekkō cciya duvvisahō virahō mārēi gayavaī bhīmō
kiṁ puṇa nisiyasilīmuhasamāvahō phagguṇō pattō // GāRaKō.680



---------------------------------------------------------------------
[48. atha vasantaprakamaḥ]

gahiūṇa cūyamañjari kīrō paribhamaï pattalāhatthō
ōsarasu sisiranaravaï! puhaī laddhā vasantēṇa // GāRaKō.681

pavaṇaturayādhirūḍhō aliulajhaṅkāratūranigdhōsō
pattō vasantarāyā parahuyaügghuṭṭhajayasaddō // GāRaKō.682

dīsaï na cūyamaülaṁ ajja vi na hu vāi malayagandhavahō
pattaṁ vasantamāsaṁ sāhaï ukkaṇṭhaō cēya // GāRaKō.683

aṇṇaṇṇatarulayāsurahiparimalēṇānilēṇa chippantī
kusumaṁsuēhiṁ ruyaï va parammuhī taruṇacūyalayā // GāRaKō.684

bhamarō vva phuḍiyahiyaō vahiniggayajāivirahasihijālō

[p. 54]
rēhaï sāmalamūlaṁ kiṁsuyakusumaṁ vasantammi ॥ 685

mahusamaē vi hu jāō kōilasaddō kalō vi ēyassa
ekkāē mālaīē viṇā'liṇō vajjapaḍahō vva // GāRaKō.686

māṇaṁsiṇimāṇagayandamatthaücchaliyasōṇiyāruṇiyaṁ
ārōha vva vasantō kisuyakaliyaṅkusaṁ vahaï // GāRaKō.687

jhampēi turiyaturiya aliulaghaṇakambalēṇa sahayārō
pahiyāṇa viṇāsā''saṅkiō vva lacchiṁ vasantassa // GāRaKō.688



---------------------------------------------------------------------
[49. atha grīṣmaprakramaḥ]

accantakhaviyadōsō parivaḍḍhiyamittamaṇḍalālōō
kassa na jaṇēi dukkhaṁ gimhō suyaṇō vva vōlintō // GāRaKō.689

gimhē mahaddahāṇaṁ antō sisirāiṁ vāhirunhāiṁ
jāyāiṁ kuviyasajjaṇahiyayasaricchāiṁ salilāiṁ // GāRaKō.690

gimhāvaramajjhanhē pāyā pahiyassa vāluyāuvariṁ
candaṇapaṅka vva ṭhiyā piyāpaüttiṁ suṇantassa // GāRaKō.691

āsuṅghiūṇa aï ē! tanhāvihalē gayammi mayajūhē
jhīṇavihavassa hiyayaṁ phuṭṭaṁ va talaṁ talāyassa // GāRaKō.692

dūsahasantāvabhayā sampaï majjhaṭṭhiē divasanāhē
chāhi va vañchamāṇā chāyā vi gayā tarutalāiṁ // GāRaKō.693

daṭṭhūṇa divasanāhaṁ vaccantaṁ uttarottarapaēsuṁ
parimukkadakkhiṇāsaṁ harisēṇa vivaḍḍhiyā divasā // GāRaKō.694

gimhammi kalijugammi va jaṁ mittō tavaï gottajāyaṁ pi
dōsāyarō jaḍō vi hu suhāi bhavaṇassa taṁ jutta // GāRaKō.695

dīharadiṇammi gimhē aïsayakhiṇṇē ravī sayā pahiō
sayalasarāṇa piyantō karēhiṁ salilāi taṇuēi // GāRaKō.696


[p. 55]


---------------------------------------------------------------------
[50. athāsatīprakramaḥ]

asatīṇa namō tāṇaṁ dappaṇasarisēsu jāṇa hiyayēsu
jō ciya gacchaï puraō purisō sō cēya sakamaï // GāRaKō.697

savvassammi vi daḍḍhē taha vi hu hiyayassa nivvuī jāyā
jaṁ tēṇa gāmadāhē hatthāhatthiṁ kuḍō gahiō // GāRaKō.698

haṁsēṇa samaṁ jaha ramaï kamaliṇī taha ya mahuarēṇāvi
siya-kasiṇaṇivvisēsāiṁ hōnti mahilāṇa hiyayāi // GāRaKō.699

sahaücchayaṁ jaṇaṁ dullahaṁ pi dūrāō amha āṇantō
uvayāri jaraya! jīyaṁ pi ninta! na kayāvarāhō si // GāRaKō.700

atthijjaï ninnēhaṁ, bhattē aruī, jaḍammi aïtinhā
vejja! tahā kuṇasu lahuṁ jaha annaṁ majjha paḍihāi // GāRaKō.701

vijja! jarō na hu ēsō ciravāhī cēya kōi sambhūō
uvasamaï salōṇēṇaṁ viḍaṅgajōyāmayarasēṇaṁ // GāRaKō.702

annattha vacca vālaya! nhāyantiṁ kīsa maṁ palōēsi
ēyaṁ rē! jāyābhīruyāṇa tūhaṁ ciya na hōi // GāRaKō.703

pāṇigahiyā vi puraō kayā vi nēhēṇa siccamāṇā vi
thērassa piyā karadīviya vva annāṇamuvayaraï // GāRaKō.704

vaṅkaṁ kō pulaïjjaï? kassa kahijjaï suha va dukkhaṁ vā?
kēṇa va samaṁ hasijjaï? pāmarapaürē hayaggāmē // GāRaKō.705

aïlajjiyamaïbhīyaṁ aïbhūmipalōyaṇaṁ ca aïmāṇaṁ
purisassa mahiliyāē na[ya]suisīlassa cariyāiṁ // GāRaKō.706

kassa va na hōi rōsō daṭṭhūṇa piyāē savvaṇaṁ ahara?
sabhamarapaümagghāiri! vāriyavāmē! sahasu iṇhiṁ // GāRaKō.707

jāikaliyaṁ na icchasi, kamalaggaṁ muyasi, akkamārūḍhē!
vivarīyasarūvē lacchi! bhamari! ō! vandaṇijjā si // GāRaKō.708



---------------------------------------------------------------------
[51. atha vr̥kṣajātiprakamaḥ]

mūlāhintō sāhāṇa sambhavō hōi sayalavacchāṇaṁ
sāhāhiṁ mūlabandhō jēhiṁ kaō tē tarū viralā // GāRaKō.709


[p. 56]
kaha taṁ na vandaṇijjaṁ sayalajaṇāṇaṁ pi candaṇaṁ hōi
dōjīhakkantēṇa vi jēṇa na mukkō niyasahāvō // GāRaKō.710

saüṇōvabhōgajoggaṁ ekkaṁ pi phalaṁ na jassa sañjāyaṁ
sō vi hu rukkhō kaha vā jaṇēṇa bhannaï sirīsō tti // GāRaKō.711

chāyārahiyassa nirāsayassa dūrayaradāviyaphalassa
kajjēṇa viṇā jā kā vi vaḍiḍamā tāla! sā tujjha // GāRaKō.712

mottūṇa pattaniyaraṁ jaḍāṇa niyaparimalaṁ samappantō
sahasommūlaṇadukkhaṁ vālaya! vālō si, kiṁ bhaṇimō? // GāRaKō.713

païṁ mukkēṇaṁ taruvara! nāsaï pattattaṇaṁ na pattāṇa
tuha puṇa chāyā jaï hojja tārisī tēhiṁ pattēhiṁ // GāRaKō.714

nāraṅgabhaṅgasañjaṇiyadappahuṅkāraujjaē tattha
khalu natthi cañcupasarō nāliya! rē ettha nāliyarē // GāRaKō.715

guruvirahasandhi-viggahanimmavaṇē atthi kōi jaï ettha
paḍhamekkamañjari aṅguliṁ va ubbhēi sahayārō // GāRaKō.716

sahayāramañjariṁ vajjiūṇa mahamahiyaparimaloggāraṁ
ahilamaï akkakaliyaṁ kahiṁ pi kiṁ mahuarajuvāṇō // GāRaKō.717

taïya cciya pammukkā tujjha phalāsā palāsa! saüṇēhiṁ
kusumoggamēsu jaïyā hayāsa! kasiṇaṁ kayaṁ vayaṇaṁ // GāRaKō.718

ṭhāṇabbhaṭṭēṇa vi candaṇēṇa ō! peccha naravaīṇaṁ pi
kēṇa vi niyayaguṇēṇaṁ[ṇa]vandaṇijjō kaō appā? // GāRaKō.719

sisirattaṇāvalēvaṁ vahanti savvē vi divasaviramammi
majjhanhasīyalā jē vayaṁsi! viralā vaṇoddēsā // GāRaKō.720

maṇaharavaṇṇaṁ pi hu kaṇṇiyārakusumaṁ na ēi bhamarālī
rūvēṇa kiṁ va kīraï ?, guṇēṇa chēyā harijjanti // GāRaKō.721

phaṇasēhi samaṁ mahimaṇḍalammi kā taruvarāṇa samasīsī
jō pahiyāruhaṇakilēsasaṅkiō phalaï bundhammi // GāRaKō.722

jēṇa niō parivuḍiṇḍha tālō aïsaliladāṇasēvāē
tassēya jō na phaliō sō phalihaï kaha nu annassa? // GāRaKō.723

ahalō pattāvariō phalakālē muyasi mūḍha! pattāiṁ
iṇi kāraṇēṇa rē viḍava!mahuatuha ērisaṁ nāma // GāRaKō.724


[p. 57]


---------------------------------------------------------------------
[52. atha parvataprakramaḥ]

ekkō cciya uyayagirī sajjaṇacūḍāmaṇī bhuyaṇamajjhē
jō sīsē kāūṇa mittaṁ udayaṁ karāvēi // GāRaKō.725

sō kō vi samuppannō dharāharō kulagirīṇa majjhammi
jassa bhuvaṇāhināhō sūrō vi payāhiṇaṁ kuṇaï // GāRaKō.726

suragiriṇō kiṁ tuṅgattaṇēṇa? kiṁ tassa kaṇayarīddhīē?
pāsē vi bhamantaṁ mittamaṇḍalaṁ jassa atthamiaṁ // GāRaKō.727

uvvahaï navataṇaṅkurarōmañcapasāhiyāiṁ aṅgāiṁ
pāusalacchīi paōharēhiṁ paripilliō viñjhō // GāRaKō.728

vaddhiyapaōharāēaïlaṅghiyagurumahīharasayāē
jaṇaō suyāi khijjaï vijhō rēvāē kumarīē // GāRaKō.729

mayavasamayarabhamarēhiṁ kō[?]viṇā karivarēhi vijhagirī
vijhaṁ viṇā karī vi hu pāvanti parāhavasayāiṁ // GāRaKō.730

ekkassa malayagiriṇō dijjaï rēhā girīṇa majjhammi
jattha ṭhiyakuḍaya-nimbā rukkhā siricandaṇaṁ hōnti // GāRaKō.731

jaha sarasē taha sukkē vi pāyavē vahaï aṇudiṇaṁ viñjhō
ucchaṅgabaddhiyaṁ nīrasaṁ pi garuyā na siḍhilanti // GāRaKō.732

atthaïri! sahaï tuha cēya tuṅgimā mahiharāṇa majjhammi
mittaṁ viyaliyatēyaṁ sīsēṇa samuvvahantassa // GāRaKō.733

kiṁ vā''gaēhiṁ kiṁ vā gaēhiṁ ki vā gaēhiṁ vijhassa
jāṇa samakkhaṁ kīraï vaṁsacchēō pulidēhiṁ // GāRaKō.734



---------------------------------------------------------------------
[53. atha siṁhaprakramaḥ]

ittō ruhiraṁ iha mottiyāiṁ taha karikavālakhaṇḍēhiṁ
acchaü aṇṇaṁ pañcāṇaṇassa maggō vi duvvisahō // GāRaKō.735

paharasi jēhi gayandaṁ karālanahapañjarēhi hatthēhiṁ
tēhiṁ ciya paharantō lajjasi na mayanda! hariṇammi? // GāRaKō.736


[p. 58]
hā! hā! kaha na marijjaï imiṇā dukkhēṇa jaṁ mayandassa
dīsaï guhā samubbhaḍajambuyapayapanticittaliyā // GāRaKō.737

iha vasa-māsaṁ iha ruhirakaddamaṁ iha hi muttiukkērō
kaïvāraṁ kēsarivilasiyassa maggō cciya kahēi // GāRaKō.738

nisiyakharanaharapaharaṇavibhinnakarikumbhabhāsurakarēṇaṁ
hariṇāṇa kō virōhō? kā mittī saha mayandēṇa? // GāRaKō.739

līlāniddaliyagayandakumbhapayaḍiyapayāvapasarassa
sīhassa maēṇa samaṁ na viggahō nēya sandhāṇaṁ // GāRaKō.740

niggūḍhapōrisāṇaṁ asaccasambhāvaṇā vi sambhavaï
ekkāṇaṇē vi sīhē jāyā pañcāṇaṇapasiddhī // GāRaKō.741

kharanaharapaharaniddaliyamattamāyaṅgakumbhakēsariṇō
aïdubbalassa vi balaṁ khaṇḍijjaï kiṁ siyālēhiṁ? // GāRaKō.742

hēlāē nisumbhiyakumbhikumbhavihavassa calaṇanahapantī
chippaü chalēṇa niddāluyassa hariṇō vi hariṇēṇa // GāRaKō.743

nibiḍacavēḍaviyāriyakarikumbhocchaliyamottiyanihēṇa
pupphavarisō vva khittō siddhēhiṁ sīhacariyassa // GāRaKō.744

pañcāṇaṇanahamuddaṅkiyāiṁ rēvātaḍāiṁ daṭṭhūṇa
mayapasaraparavasēhiṁ vi gaēhiṁ na hu tattha paribhamiyaṁ // GāRaKō.745



---------------------------------------------------------------------
[54. atha gajaprakramaḥ]

bhuñjanti kasiṇadasaṇā abbhintarasaṇṭhiyā gayandāṇa
jē uṇa vihurasahāvā tē dhavalā vāhira ccēya // GāRaKō.746

dāṇaṁ dintassa vi khaṇaï aṅkusō taha gayandakumbhayaḍaṁ
sīsē vi kayā vaṅkā lōhamayā kaṁ na dūmanti? // GāRaKō.747

dantacchōhaṁ taḍaviḍavimōḍaṇaṁ sarasasallaīlihaṇaṁ
jaï viñjhō cciya na sahaï tā kariṇō kattha vaccanti? // GāRaKō.748

dantullihaṇaṁ savvaṅgamajjaṇaṁ hatthabuḍḍaṇāyāsaṁ
pōḍhagayandāṇa vaṇē puṇō vi jaï nammayā sahaï // GāRaKō.749


[p. 59]
taha nīsasiyaṁ jūhāhivēṇa ciravilasiyaṁ sarantēṇa
jaha gahiyaṁ tiṇakabalaṁ sarasaṁ pi hu jhatti pajjaliyaṁ // GāRaKō.750

niyajūhāliddhassa vi vallahaghariṇīmuhaṁ sarantassa
sarasō muṇālakavalō gayassa hatthē cciya milāṇō // GāRaKō.751

ajja vi taṁ saraï gaō majjantō saravarammi līlāē
jaṁ kariṇikaraggummūliēṇa pahaō muṇālēṇa // GāRaKō.752

viyaliyamaēṇa gayajovvaṇēṇa hallantadantamusalēṇa
ajja vi ulaṁ saṇāhaṁ jūhāhivaïṁ jiyantēṇa // GāRaKō.753

rēvāṇaïtīrukkampiēṇa taha kahavi tēṇa nissasiyaṁ
jaha sunnamaṇassa gayaṁ gaēṇa na hu lakkhiyaṁ jīaṁ // GāRaKō.754

rāyaṅgaṇammi parisaṇṭhiyassa jaṁ kuñjarassa māhappaṁ
viñjhagirimmiṁ na tahā ṭhāṇēsu guṇā vivaḍḍhanti // GāRaKō.755

sitthēṇa ki va rittaṁ kariṇō kavalāvasēsapaḍiēṇa
taṁ puṇa tēṇaṁ ciya jiyaï bappuḍaṁ kīḍiyakuḍambaṁ // GāRaKō.756



---------------------------------------------------------------------
[55. atha karabhaprakramaḥ]

kaṅkellipallavovvellamaṇaharē jaï vi nandaṇē caraï
karahassa taha vi maruvilasiyāiṁ hiyaē khuḍukkanti // GāRaKō.757

puṇaruttapasāriyadīhakandharō karaha! kiṁ palōēsi?
kattō labbhanti marutthalīō divvē parāhuttē? // GāRaKō.758

taṁ jīhāē vilaggaṁ kiṁ pi phalaṁ māmi! tassa taddiyahaṁ
vokkaraïcakkhiuṁsaṇavaṇāiṁ karahō dhuyaggīvō // GāRaKō.759

nīsasiya ruyasi jhijjhasi jhūrasi cintēsi bhamasiuvviggō
sā maraṇassa kaēṇaṁ karaha! taē cakkhiā vallī // GāRaKō.760

uyaha mahīharaücchaṅgasaṅgadakkhāē kaha va pattāē
karahēṇa ujjuēṇaṁ aharadalaggaṁ pi na hu mukkaṁ // GāRaKō.761

saralāō navanavāō aṇavarayaṁ jaï vi caraï vallīō
taha vi[hu]hiyayammi sayā karahōṁ dakkhārasaṁ saraï // GāRaKō.762


[p. 60]


---------------------------------------------------------------------
[56. atha dhavalaprakramaḥ]

apphōḍiyaguruyapayappahāravitthiṇṇajaṇiyakiṇasōhō
dhavalassa mahābharakaḍḍhaṇāiṁ khandhō cciya kahēi // GāRaKō.763

ḍimbhāṇa na sō kuppaï, thērē pariharaï, khamaï kasarāṇa
dhavalāṇa dhavalavasahō na sahaï taṇuyaṁ pi phuṅkāraṁ // GāRaKō.764

dhavalassa nēya bhārō dukkhaï hiyayammi dukkhaē annaṁ
aṇajāṇaēṇa pahuṇā kasarēṇa samaṁ pi jaṁ juttō // GāRaKō.765

cikkaṇacikkhallacahuṭṭacakkathakkē bharammi jāṇihasi
avisēsannū gahavaï! parammuhō jaṁ si dhavalāṇa // GāRaKō.766



---------------------------------------------------------------------
[57. atha mutkalaprakramaḥ]

amarasirōvari ṭhāṇaṁ laddhaṁ rē! dhayavaḍā! hi abbhahiyaṁ
niyavaṁsassa vi chāyā na kayā tā kīsa pharaharasi? // GāRaKō.767

pāūṇa pāṇiyaṁ saravarāṇa piṭṭhiṁ na dinti sihiḍimbhā
hōhī jāṇa kalāvō payaï cciya sāhaē tāṇa // GāRaKō.768

jaï labbhaï avayāri kaha va ulaggēṇa āvayāpaḍiyaṁ
uvayāramāriyaṁ taha karijja jaha dukkaraṁ jiyaï // GāRaKō.769

divvavasā païṁ jambuya! pattā jaï nāma kēsarissa guhā
tā tassa kariviyāraṁ parakkamaṁ… … … // GāRaKō.770

… … …
… … … // GāRaKō.771

… … …
… … … // GāRaKō.772

… … …
… … … // GāRaKō.773

navaṇaliṇamuṇālullōlamāliyaṁ haṁsa! māṇasaṁ mottuṁ
lajjāē kaha na maō sēvantō gāmavāhuliaṁ? // GāRaKō.774


[p. 61]
mahaṇārambhē mandararavēṇa taha kaha vi bhāmiyā lacchī
jēṇa juantarapattā na tahā vi thirattaṇaṁ lahaï // GāRaKō.775

taṁ natthi jaṁ na kīraï kaṇayaṁ[pa]lōhēṇa ettha lōyammi
sūrō vihu atthamaṇē rahēṇa buḍḍō samuddammi // GāRaKō.776

guṇasaṅgēṇa vi guruā jayammi savvattha hōnti gāraviyā
ṭhāṇabbhaṭṭhaṁ ghaṭṭhaṁ vandijjaï candaṇaṁ, uyaha // GāRaKō.777

caḍaï namantāṇa guṇō ārūḍhaguṇāṇa hōi ṭaṅkārō
jaha cāvāṇa narāṇa va guṇaṭaṅkārō, na thaddhāṇa // GāRaKō.778

paharaddhaṁ pi na taviyaṁ ravi-sasiviramē saṇicchara-buhēhiṁ
pāyaḍavaṁsēhiṁ va nippharēhiṁ kiṁ kīraï suēhiṁ? // GāRaKō.779

savvāyarēṇa rakkhaha taṁ purisaṁ jattha jayasirī vasaï
atthamiyammi miyaṅkē tārēhiṁ na kīraē jōnhā // GāRaKō.780

sēsēṇa siraṁ dinnaṁ, piṭṭhī kummēṇa bhuvaṇabhārassa
kajjārambhē sarisē vi antaraṁ hōi garuāṇa // GāRaKō.781

mittaṁ payassa salilēṇa sacchaha jaṁ na hōi kiṁ tēṇa?
biuṇēi milijjantaṁ āvaṭṭaï āvaīpaḍiyaṁ // GāRaKō.782

taṁ mittaṁ kāyavvaṁ jaṁ mittaṁ vasaṇapattakālammi
ālihiyabhittivāullayaṁ va na parammuhaṁ ṭhāi // GāRaKō.783

dhammēlaggā ihamaggaṇā vi pāvanti uttamaṁ ṭhāṇaṁ
guṇasaṅgiṇō phurantā gayaṇaṅgaṇagāmiṇō hunti // GāRaKō.784

tikkhō vi kharō vi salōhaō vi parapīḍagō vi lahuō vi
laggō dhammammi narō sarō vva garuaṁ guṇaṁ lahaï // GāRaKō.785

līlāē kuvalayaṁ kuvalayaṁ va sīsē samuvvahantēṇa
sēsēṇa sēsapurisāṇa purisayārō vi pamhuṭṭhō // GāRaKō.786

pūyaphalēhiṁ ciya kēvalēhiṁ payaḍō na hōi muharāō
jāva na hōi sahāyā niccaṁ saccūnnayā pattā // GāRaKō.787

hārō khittō mahimaṇḍalammi taruṇīē raïsamārambhē
avasararahiyāguṇavantayāvi dūrē dharijjanti // GāRaKō.788


[p. 62]
kassa vi guṇavuḍḍhi cciya uccapayārōhaṇēsu nigaḍāiṁ
aïgāravēṇa picchāṇa nīyanahagāmiṇō sihiṇō // GāRaKō.789

ahiyamahiyaṁ kalāō saṅgahiya sirīē taha kahaṁ raviṇō
appaṁ hariṇakēṇaṁ sittassa vi jaha na saṅghaḍaï // GāRaKō.790

ūhaï sō kō vi kayā vi bhuvaṇapalhatthaṇāparō paraṇō[?]
mahiharasirēsu khēlanti jēṇa racchā ivataṇāiṁ // GāRaKō.791

taṁ kiṁ pi uvalakhaṇḍaṁ kayā vi paramēsarī jaṇaï vasuhā
naravaïcūlākusumēhiṁ jassa kira dijjaē agghō // GāRaKō.792

dīvēsu timirasaṅghāirī ipapphuraï kā vi sā kantī
taha vi hu pahāvavañjhēsu uvalakhaṇḍēsu maṇisaddō // GāRaKō.793

tassa paīvassa sayaṁ kahaṁ samatthā samatthimaṁ kahiuṁ?
dēvē gayammi sūrē jēṇa na sīyanti vavahārā // GāRaKō.794

taṁ dhavalattaṁ sō kō vi bhuvaṇasantāvalōvagō mahimā
pasusaṅgēṇekkēṇaṁ sasiṇō savvaṁ pi sakalaṅkaṁ // GāRaKō.795

aïvallahēsu kōvō viyambhaē, ahava aïviruddhēsu
annē uṇa avarāhē vi hōnti joggā avekkhāē // GāRaKō.796

aïgaruyamahāvaṁsubbhavāṇa saṅghaḍiya[viviha]vihavāṇa
tuṭṭanti guṇā aïdhaṭṭhimāē cāvāṇa va narāṇaṁ // GāRaKō.797

sacchāṇa sucittāṇaṁ muttāṇaṁ suttisampuḍaṭhiyāṇaṁ
guṇasaṅgamamalahantāṇa nipphalō jammasaṁrambhō // GāRaKō.798



---------------------------------------------------------------------
[58. atha śāntarasaprakramaḥ]

na hu ettiēṇahōhī maliṇāṇa samunnaīi ghaṇasamaō
kāyavvā ajja vi rāyahaṁsasunnā sarucchaṅgā // GāRaKō.799

abbhatthiyā vi vaṅkā guṇarahiyā nimisamettaraṅgillā
inhiṁ kalijugasamaē surindadhaṇusacchaddā lōyā // GāRaKō.800

santaguṇavippaṇāsē asantadōsubbhavē vi ja dukkhaṁ
taṁ sōsēi samuddaṁ, kiṁ puṇa hiyayaṁ maṇussāṇaṁ? // GāRaKō.801


[p. 63]
kīranti jāiṁ jovvaṇavasēṇa aviyāriūṇa kajjāiṁ
vayapariṇāmē sabhāriyāiṁ hiyaēkhuḍukkanti // GāRaKō.802

daḍḍhō candaṇaviḍavī asēsavaṇarāyamaṇḍaṇaṁ imiṇā
haddhī! chārassa kaē vikkamiyaṁ hayahuyāsassa // GāRaKō.803

divvammi parāhuttēpattiyaghaḍiyaṁ pi vihaḍaï narāṇaṁ
jjaṁ vāluyadharaṇaṁ va kaha va bandha cciya na ēi // GāRaKō.804

khaṇḍijjaï vihiṇā sasaharō vi, sūrassa hōi atthamaṇaṁ
hayadivvapariṇaīē kavalijjaï kō na kālēṇa? // GāRaKō.805

jalaṇapavēsō cāmīyarassa bhaṇa kaha na jujjaē kāuṁ
haddhī! jassa parikkhanti pattharā māmi! guṇaniyaraṁ // GāRaKō.806

vasaṇāiṁ riddhisamuddhurēsu lōēsu hōnti pāēṇa
asamaggasiriṁ rāhū vi gasaï, na hu jāmiṇīnāhaṁ // GāRaKō.807

dīṇattaṁ kuṇamāṇō jaṇō sayaṁ cēva maraṇamahilasaï
paḍivayaṇaṁ jaṁ kaḍhiṇaṁ taṁ puṇa mayamāraṇaṁtassa // GāRaKō.808

tāva ya kōvāvasarō jāva vivēō maṇē ṇa vipphuraï
jaliyaṁ va bhayavayā huyavahēṇa dhūmō ya viṇiyattō // GāRaKō.809

sayalajaṇanayaṇakaḍuyaṁ nitthāmaṁ taha payāvapabbhaṭṭhaṁ
niyataṇayaṁ dhūmaṁ pecchiūṇa chāraṁ gaō aggī // GāRaKō.810

divasa-nisāghaḍamālaṁ jīviyasalilaṁ jaṇassa ghettūṇaṁ
candāiccavaïllā kāla'rahaṭṭaṁ bhamāḍinti // GāRaKō.811

atthamaṇē chaṇḍijjaï nūṇaṁ sūrō vi niyayakiraṇēhiṁ
purisassa vasaṇakālē dēhuppannā vi vihaḍanti // GāRaKō.812

dīharaphaṇindanālē mahiharakēsara-disāmuhadalillē
ō piyaï kālabhamarō jaṇamayarandaṁ puhaïpaümē // GāRaKō.813

parigaliyaṁ taṁ pimmaṁ gayāi rūsaṇa-pasāhiyavvāiṁ
inhiṁvittavivāhō vva hiyaya! taṁ nibbharaṁ suyasu // GāRaKō.814


[p. 64]
mā vaccaha vīsambhaṁ naīṇa nārīṇa saïracārīṇaṁ
pasariyapaōharāō kūlāiṁ kulāiṁ pāḍanti // GāRaKō.815

kaha nāma tīē taṁ taha sahāvaghaṭṭhō vi sihibharō paḍiō
ahavā mahilāṇa ciraṁ kō vā hiyayammi saṇṭhāi? // GāRaKō.816

mahiharataṇayā rayaṇā[ya]rappiyā nammayā vahaï salilaṁ
juttaṁ nīsasaï jaṇō dīhaṁ dhūyāē jāyāē // GāRaKō.817

dhavalā maïlaṇasīlā siṇēhaparipūriyā vi tāvēi
dīvayasiha vva mahilā kajjalamaïlaṁ gharaṁ kuṇaï // GāRaKō.818

saggāō haraṁ gaṅgā gayā, harāō giriṁ, taō jalahiṁ
laddhapasarāṇa tittī mahilāṇa na ēgapurisammi // GāRaKō.819

mahilāō kamaliṇīō va aṇurattāō guṇēhiṁ juttāō
picchantassēva ya diṇavaïssa bhamarēhiṁ juttāō // GāRaKō.820

mitta'tthamaṇuvviggā daṭṭhuṁ bhamarēhiṁ kamaliṇī mukkā
annāsattaṁ na ramanti mahulihā ō vi[?], kiṁ cojjaṁ? // GāRaKō.821

bhaddaṁ kulaṅgaṇāṇaṁ jāsiṁ maṇakamalakōsamaṇupattō
mayaṇabhamarō varāō vaccaï nihaṇaṁ tahiṁ cēya // GāRaKō.822

nēhakkhayaṁ kuṇantī pajjalaï[ya]saguṇavaṭṭisaṅgēṇa
dīvayasiha vva lacchī athira cciya bahuavāēhiṁ // GāRaKō.823

dūrēṇa nihiyabhamuhā paē paē kimpi kimpi cintantā
naṭṭhaṁ va jovvaṇaṁ mahiyalammi thērā palōyanti // GāRaKō.824


[p. 65]
kiṁ vāsarēhiṁ? kiṁ vā sarēhiṁ? kiṁ vā sarēhiṁ? pasayacchi!
tārunna-samara-payavajjiēhi, bahuēhiṁ kiṁ tēhiṁ? // GāRaKō.825

phaṇiṇō sirāiṁ dhuttā piyaṁvayā jaha visāiṁ mahurāiṁ
pariṇāmadāruṇāō vi paramahilāō taha suhāō // GāRaKō.826

nivaḍanti cciyaubbhaḍavivēyadaṇḍaggagāḍhalaggā vi
indiyagaïndaparipellaṇāhiṁ gurupāvapaṅkēsu // GāRaKō.827

iha-paralōabhavāṇaṁ sukkhāṇaṁ maddavō cciya uvāō
cāvāṇa[?va]aṇamantāṇa guṇasamārōhaṇaṁ kattō? // GāRaKō.828

vayaṇijjaṁ picchiya vihaḍiyammi gāḍhammi pimmagaṇṭhimmi
ajaḍāṇa sallavigamō, jaḍāṇa uṇa sallasambhūī // GāRaKō.829

jīyaṁ pi jassa dijjaï diyahēsu siṇēhanaharanahilēsu
tassa ccēya kayā vi hu taṇaṁ pi dintāṇa uvvēō // GāRaKō.830

ihalōyabhavāṇaṁ pi hu mūlaṁ sukkhāṇamēṇanayaṇāō
dukkhāṇa puṇō ihalōiyāṇa paralōiyāṇaṁ ca // GāRaKō.831

jaṁjaṁ pi bhuvaṇakuharē taṁ khu asēsaṁ pi cañcalaṁ cēva
taha vi jaṇajīviyāṇaṁ mahilā pimmōṇayapaḍāyā // GāRaKō.832

rattāsu vi jē raccanti mahiliyāsuṁ na tē vi savivēyā
jē u virattāsu vi gāḍharāgiṇō tāṇa bhaddāiṁ // GāRaKō.833



---------------------------------------------------------------------
[[ganthakārapasatthī]]

sirisīlasūri-siridhammasūri-sirisavvadēvagacchammi
candappahasūrīṇaṁ aṇukamasō sissalēsēṇaṁ // GāRaKō.834

vihitō[?hiō]jiṇēsarasūriṇā navō[?]gāharayaṇavarakōsō
bhālijjaṭhiēṇa imō maṇōharō samaṇatōsakaē // GāRaKō.835

sasi-bāṇa-sūra[1251]varisē, aṭṭhāvannā ya pakkamā ettha
gāhāṇaṁ aṭṭha sayā, raïō sahasō silōgāṇaṁ // GāRaKō.836


[p. 66]
gāhāṇa rayaṇakōsaṁ niccaṁ jō hiyayamandirē ṭhāhī
vittharaï tassa kittī, nīsēsakalāō vilasanti // GāRaKō.837


iti gāthāratnakōśaḥ sampūrṇaḥ. granthāgram: 1000

* śrīḥ ॥ śrīrastu ॥ śrīḥ ॥ kalyāṇamastu ॥ śrīḥ ॥ ciraṁ bhadramastu ॥ śrīḥ jīyāsurjinabhaktikīrtivijayāḥ śrīvācakēndrāściraṁ śaśvadviśvasamudgasaṅgatayaśaścandrāśca sāndraśriyaḥ svacchāmbhaśchaṭayēva jātadhiṣaṇāṅkūrastadanddridvayāmbhōjāsēvanayā'likhat sa vinayaḥ sūktārṇavaṁ sādaraḥ sakalavācakakōṭākōṭikaṇṭhapīṭhamaṇḍanākhaṇḍahārānukāravācakaśrīśrīśrīśrīśrīśrīśrīśrīśrīśrīśrīśrīkīrtivijayagaṇicaraṇatāmarasarajaḥpuñjāvaliptapavitragātravinayavijayagaṇinā likhitō'yaṁ gāthāratnakōśaḥ paramamamr̥tam ॥ śrīṁ । śrīṁ । śrīṁ । śrīṁ । śrīṁ । śrīṁ । śrīṁ । śrīṁ । śrīṁ । *

