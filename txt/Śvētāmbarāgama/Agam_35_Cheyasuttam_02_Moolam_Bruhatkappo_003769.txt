nō kappaï nigganthāṇa vā nigganthīṇa vā āmē tālapalambē abhinnē paḍiggāhittaē.

kappaï nigganthāṇa vā nigganthīṇa vā āmē tālapalambē bhinnē paḍiggāhittaē.

kappaï nigganthāṇaṁ pakkē tālapalambē bhinnē vā abhinnē paḍiggāhittaē.

nō kappaï nigganthīṇaṁ pakkē tālapalambē abhinnē paḍigāhittaē.

kappaï nigganthīṇaṁ pakkē tālapalambē bhinnē paḍigāhittaē, sē'vi ya vihibhinnē nō cēva ṇaṁ avihibhinnē.

sē gāmaṁsi vā nagaraṁsi vā khēḍaṁsi vā kabbaḍaṁsi vā maḍambaṁsi vā paṭṭaṇaṁsi vā āgaraṁsi vā dōṇamuhaṁsi vā nigamaṁsi vā rāyahāṇiṁsi vā āsamaṁsi vā sannivēsaṁsi vā saṁvāhaṁsi vā ghōsaṁsi vā aṁsiyaṁsi vā puḍabhēyaṇaṁsi vā saparikkhēvaṁsi abāhiriyaṁsi kappaï nigganthāṇaṁ hēmanta-gimhāsu ēgaṁ māsaṁ vatthaē.

sē gāmaṁsi vā jāva rāyahāṇiṁsi vā saparikkhēvaṁsi sabāhiriyaṁsi kappaï nigganthāṇaṁ hēmanta-gimhāsu dō māsē vatthaē, antō ēgaṁ māsaṁ bāhiṁ ēgaṁ māsaṁ, antō vasamāṇāṇaṁ antō bhikkhāyariyā bāhiṁ vasamāṇāṇaṁ bāhiṁ bhikkhāyariyā.

sē gāmaṁsi vā jāva rāyahāṇiṁsi vā saparikkhēvaṁsi abāhiriyaṁsi kappaï nigganthīṇaṁ hēmanta-gimhāsu dō māsē vatthaē.

sē gāmaṁsi vā jāva rāyahāṇiṁsi vā saparikkhēvaṁsi sabāhiriyaṁsi kappaï nigganthīṇaṁ hēmanta-gimhāsu dō māsē vatthaē-antō dō māsē, bāhiṁ dō māsē, antō vasamāṇīṇaṁ antō bhikkhāyariyā, bāhiṁ vasamāṇīṇaṁ bāhiṁ bhikkhāyariyā.

sē gāmaṁsi vā jāva rāyahāṇiṁsi vā ēgavagaḍāē ēgaduvārāē ēganikkhamaṇapavēsāē nō kappaï nigganthāṇa ya nigganthīṇa ya ēgayaō vatthaē.

sē gāmaṁsi vā jāva rāyahāṇiṁsi vā abhinivvagaḍāē abhiniduvārāē abhinikkhamaṇapavēsāē kappaï nigganthāṇa ya nigganthīṇa ya ēgayaō vatthaē.

nō kappaï nigganthīṇaṁ āvaṇagihaṁsi vā ratthāmuhaṁsi vā sigghāḍagaṁsi vā tiyaṁsi vā, caükkaṁsi vā caccaraṁsi vā antarāvaṇaṁsi vā vatthaē.

kappaï nigganthāṇaṁ āvaṇagihaṁsi vā jāva antarāvaṇaṁsi vā vatthaē.

nō kappaï nigganthīṇaṁ avaṅguyaduvāriē uvassaē vatthaē, ēgaṁ patthāraṁ antō kiccā ēgaṁ patthāraṁ bāhiṁ kiccā ōhāḍiyacilimiliyāgaṁsi ēvaṇhaṁ kappaï vatthaē.

kappaï nigganthāṇaṁ avaṅguyaduvāriē uvassaē vatthaē.

kappaï nigganthīṇaṁ antōlittayaṁ ghaḍimattayaṁ dhārittaē vā pariharittaē vā.

nō kappaï nigganthāṇaṁ antōlittayaṁ ghaḍimattayaṁ dhārittaē vā pariharittaē vā.

kappaï nigganthāṇa vā nigganthīṇa vā cēlacilimiliyaṁ dhārittaē vā pariharittaē vā.

nō kappaï nigganthāṇa vā nigganthīṇa vā dagatīraṁsi ciṭṭhittaē vā nisīittaē vā tuyaṭṭittaē vā niddāittaē vā payalāittaē vā asanaṁ vā pānaṁ vā khāimaṁ vā sāimaṁ vā āhārēttaē uccāraṁ pāsavaṇaṁ vā khēlaṁ vā siṅghāṇaṁ vā pariṭṭhavēttaē, sajjhāyaṁ vā karēttaē, dhammajāgariyaṁ vā jāgarittaē, kāussaggaṁ vā ṭhāṇaṁ ṭhāittaē.

nō kappaï nigganthāṇa vā nigganthīṇa vā sacittakammē uvassaē vatthaē.

kappaï nigganthāṇa vā nigganthīṇa vā acittakammē uvassaē vatthaē.

nō kappaï nigganthīṇaṁ sāgāriya-anissāē vatthaē.

kappaï nigganthīṇaṁ sāgāriya-nissāē vatthaē.

kappaï nigganthāṇaṁ sāgāriya-nissāē vā anissāē vā vatthaē.

nō kappaï nigganthāṇa vā nigganthīṇa vā sāgāriē uvassaē vatthaē. 

kappaï nigganthāṇa vā nigganthīṇa vā appasāgāriē uvassaē vatthaē.

nō kappaï nigganthāṇaṁ itthisāgāriē uvassaē vatthaē.

kappaï nigganthāṇaṁ purisasāgāriē uvassaē vatthaē.

nō kappaï nigganthīṇaṁ purisasāgāriē uvassaē vatthaē.

kappaï nigganthīṇaṁ itthisāgāriē uvassaē vatthaē.

nō kappaï nigganthāṇaṁ paḍibaddhasējjāē vatthaē.

kappaï nigganthīṇaṁ paḍibaddhasējjāē vatthaē.

nō kappaï nigganthāṇaṁ gāhāvaï kulassa majjhañjjhēṇaṁ gantuṁ vatthaē.

kappaï nigganthīṇaṁ gāhāvaïkulassa majjhaṁmajjhēṇaṁ gantuṁ vatthaē.

bhikkhū ya ahigaraṇaṁ kaṭṭu taṁ ahigaraṇaṁ viōsavittā viōsaviyapāhuḍē, icchāē parō āḍhāējjā, icchāē parō nō āḍhāējjā, icchāē parō abbhuṭṭhējjā icchāē parō nō abbhuṭṭhējjā, icchāē parō vandijjā icchāē parō nō vandijjā, icchāē parō sambhuñjējjā icchāē parō nō sambhuñjējjā, icchāē parō saṁvasējjā icchāē parō nō saṁvasējjā, icchāē parō uvasamējjā icchāē parō nō uvasamējjā.

jō uvasamaï tassa atthi ārāhaṇā, jō na uvasamaï tassa natthi ārāhaṇā, tamhā appaṇā cēva uvasamiyavvaṁ. sē kimāhu ? bhantē uvasamasāraṁ sāmaṇṇaṁ.

nō kappaï nigganthāṇa vā nigganthīṇa vā vāsāvāsāsu cāraē.

kappaï nigganthāṇa vā nigganthīṇa vā hēmanta-gimhāsu cāraē.

nō kappaï nigganthāṇa vā nigganthīṇa vā vērajja-viruddharajjaṁsi sajjaṁ gamanaṁ sajjaṁ āgamanaṁ sajjaṁ gamanāmaganaṁ karēttaē, jō khalu nigganthō vā nigganthē vā vērajja-viruddharajjaṁsi sajjaṁ gamanaṁ sajjaṁ āgamanaṁ sajjaṁ gamanāgamanaṁ karēi karēntaṁ vā sāijjaï, sē duhaō vi aïkkamamāṇē āvajjaï cāummāsiyaṁ parihāraṭṭhāṇaṁ anugghāiyaṁ.

nigganthaṁ ca ṇaṁ gāhāvaïkulaṁ piṇḍavāyapaḍiyāē anuppaviṭṭhaṁ kēi vatthēṇa vā paḍiggahēṇa vā kambalēṇa vā pāya-puñchaṇēṇa vā uvanimantējjā, kappaï sē sāgārakaḍaṁ gahāya āyariyapāyamūlē ṭhavēttā dōccaṁ pi ōggahaṁ aṇuṇṇavēttā parihāraṁ pariharittaē.

nigganthaṁ ca ṇaṁ bahiyā viyārabhūmiṁ vā vihārabhūmiṁ vā nikkhantaṁ samānaṁ kēi vatthēṇa vā paḍiggahēṇa vā kambalēṇa vā pāya-puñchaṇēṇa vā uvanimantējjā, kappaï sē sāgārakaḍaṁ gahāya āyariyapāyamūlē ṭhavēttā dōccaṁ pi ōggahaṁ aṇunnavēttā parihāraṁ pariharittaē.

nigganthiṁ ca ṇaṁ gāhāvaïkulaṁ piṇḍavāyapaḍiyāē anuppaviṭṭhaṁ kēi vatthēṇa vā0 uvanimantējjā, kappaï sē sāgārakaḍaṁ gahāya pavittaṇīpāyamūlē ṭhavēttā dōccaṁ pi ōggahaṁ0 pariharittaē.

nigganthiṁ ca ṇaṁ bahiyā viyārabhūmiṁ vā vihārabhūmiṁ vā nikkhantiṁ samāṇiṁ kēi vatthēṇa vā paḍiggahēṇa vā kambalēṇa vā pāya-puñchaṇēṇa vā uvanimantējjā, kappaï sē sāgārakaḍaṁ gahāya pavattiṇī pāyamūlē ṭhavēttā dōccaṁ pi ōggahaṁ aṇunnavēttā parihāraṁ pariharittaē.

nō kappaï nigganthāṇa vā nigganthīṇa vā rāō vā viyālē vā asanaṁ vā pānaṁ vā khāimaṁ vā sāimaṁ vā paḍiggāhēttaē.

nannattha ēgēṇaṁ puvvapaḍilēhiēṇaṁ sējjā-santhāraēṇaṁ.

nō kappaï nigganthāṇa vā nigganthīṇa vā rāō vā viyālē vā vatthaṁ paḍiggahaṁ vā kambalaṁ vā pāyapuñchaṇaṁ vā paḍiggāhēttaē.

nannattha ēgāē hariyāhaḍiyāē, sā vi ya paribhuttā vā dhōyā vā rattā vā ghaṭṭhā vā maṭṭhā vā sampadhūmiyā vā.

nō kappaï nigganthāṇa vā nigganthīṇa vā rāō vā viyālē vā addhāgamanaṁ ēttaē.

saṅkhaḍiṁ vā saṅkhaḍipaḍiyāē addhāgamanaṁ ēttaē.

nō kappaï nigganthassa ēgāṇiyassa rāō vā viyālē vā bahiyā viyārabhūmiṁ vā vihārabhūmiṁ vā nikkhamittaē vā pavisittaē vā. kappaï sē appabiiyassa vā appataïyassa vā rāō vā viyālē vā bahiyā viyārabhūmiṁ vā vihārabhūmiṁ vā nikkhamittaē vā pavisittaē vā.

nō kappaï nigganthīē ēgāṇiyāē rāō vā viyālē vā bahiyā viyārabhūmiṁ vā vihārabhūmiṁ vā nikkhamittaē vā pavisittaē vā. kappaï sē appabiiyāē vā appataïyāē vā appacaütthīē vā rāō vā viyālē vā bahiyā viyārabhūmiṁ vā jāva pavisittaē vā.

kappaï nigganthāṇa vā nigganthīṇa vā puritthimēṇaṁ jāva aṅga-magahāō ēttaē dakkhiṇēṇaṁ jāva kōsambīō ēttaē, paccatthimēṇaṁ jāva thūṇāvisayāō ēttaē, uttarēṇaṁ jāva kuṇālāvisayāō ēttaē, ētāva tāva kappaï, ētāva tāva āriē khēttē.

nō sē kappaï ēttō bāhiṁ, tēna paraṁ jattha nāṇadaṁsaṇacarittāiṁ ussappanti tibēmi.



---------------------------------------------------------------------
uvassayassa antō vagaḍāē sālīṇi vā vīhīṇi vā muggāṇi vā māsāṇi vā tilāṇi vā kulatthāṇi vā gōhūmāṇi vā javāṇi vā javajavāṇi vā ukkhiṇṇāṇi vā vikkhiṇṇāṇi vā viikiṇṇāṇi vā vippakiṇṇāṇi vā nō kappaï nigganthāṇa vā nigganthīṇa vā ahālandamavi vatthaē.

aha puṇa ēvaṁ jāṇējjā – nō ukkhiṇṇāiṁ nō vikkhiṇṇāiṁ nō viikiṇṇāiṁ nō vippakiṇṇāiṁ rāsikaḍāṇi vā puñjakaḍāṇi vā bhittikaḍāṇi vā kuliyakaḍāṇi vā lañchiyāṇi vā muddiyāṇi vā pihiyāṇi vā kappaï nigganthāṇa vā nigganthīṇa vā hēmanta-gimhāsu vatthaē.

aha puṇa ēvaṁ jāṇējjā nō rāsikaḍāiṁ nō puñjakaḍāiṁ nō bhittikaḍāiṁ nō kuliyakaḍāiṁ kōṭṭhāuttāṇi vā pallāuttāṇi vā mañcāuttāṇi vā mālāuttāṇi vā ōlittāṇi vā vilittāṇi vā lañchiyāṇi vā muddiyāṇi vā pihiyāṇi vā kappaï nigganthāṇa vā nigganthīṇa vā vāsāvāsaṁ vatthaē.

uvassayassa antō vagaḍāē surāviyaḍakumbhē vā sōvīrayaviyaḍakumbhē vā uvanikkhittē siyā nō kappaï nigganthāṇa vā nigganthīṇa vā ahālandamavi vatthaē, huratthā ya uvassayaṁ paḍilēhamāṇē nō labhējjā, ēvaṁ sē kappaï ēgarāyaṁ vā durāyaṁ vā vatthaē, jē tattha ēgarāyāō vā durāyāō vā paraṁ vasati sē santarā chēē vā parihārē vā.

uvassayassa antō vagaḍāē sīōdagaviyaḍakumbhē vā usiṇōdagaviyaḍakumbhē vā uvanivikkhattē siyā nō kappaï nigganthāṇa vā nigganthīṇa vā ahālandamavi vatthaē, huratthā ya uvassayaṁ paḍilēhamāṇē nō labhējjā, ēvaṁ sē kappaï ēgarāyāō vā, durāyāō vā paraṁ vatthaē, jē tattha ēgarāyāō vā durāyāō vā paraṁ vasati sē santarā chēē vā parihārē vā.

uvassayassa antō vagaḍāē savvarāīē jōī jhiyāējjā, nō kappaï nigganthāṇa vā nigganthīṇa vā ahālandamavi vatthaē, huratthā ya uvassayaṁ paḍilēhamāṇē nō labhējjā, ēvaṁ sē kappaï ēgarāyaṁ vā durāyaṁ vā vatthaē, jē tattha ēgarāyāō vā durāyāō vā paraṁ vasati sē santarā chēē vā parihārē vā.

uvassayassa antō vagaḍāē savvarāīē paīvē dippējjā, nō kappaï nigganthāṇa vā nigganthīṇa vā ahālandamavi vatthaē, huratthā ya uvassayaṁ paḍilēhamāṇē nō labhējjā, ēvaṁ sē kappaï ēgarāyaṁ vā durāyaṁ vā vatthaē, jē tattha paraṁ jāva sē santarā chēē vā parihārē vā.

uvassayassa antō vagaḍāē piṇḍaē vā lōyaē vā khīraṁ vā dahiṁ vā sappiṁ vā navanīē vā tēllē vā phāṇiyaṁ vā pūvē vā sakkulī vā sihariṇī vā ukkiṇṇāṇi vā vikkhiṇṇāṇi vā viikiṇṇāṇi vā vippakiṇṇāṇi vā nō kappaï nigganthāṇa vā nigganthīṇa vā ahālandamavi vatthaē.

aha puṇa ēvaṁ jāṇējjā-nō ukkhiṇṇāiṁ vā vikkhiṇṇāiṁ vā viikiṇṇāiṁ vā vippaïṇṇāiṁ vā rāsikaḍāṇi vā puñjakaḍāṇi vā bhittikaḍāṇi vā kuliyākaḍāṇi vā lañchiyāṇi vā muddiyāṇi vā pihiyāṇi vā kappaï nigganthāṇa vā nigganthīṇa vā hēmanta-gimhāsu vatthaē.

aha puṇa ēvaṁ jāṇējjā-nō rāsikaḍāṇi vā nō puñjakaḍāṇi vā nō bhittikaḍāṇi vā nō kuliyākaḍāṇi vā kōṭṭhāuttāṇi vā pallāuttāṇi vā mañcāuttāṇi vā mālāuttāṇi vā kumbhiuttāṇi vā karabhiuttāṇi vā ōlittāṇi vā vilittāṇi vā lañchiyāṇi vā muddiyāṇi vā pihiyāṇi vā kappaï nigganthāṇa vā nigganthīṇaṁ vā vāsāvāsaṁ vatthaē.

nō kappaï nigganthīṇaṁ ahē gamanagihaṁsi vā viyaḍagihaṁsi vaṁsīmūlaṁsi vā rukkhamūlaṁsi vā abbhāvagāsiyaṁsi vā vatthaē.

kappaï nigganthāṇaṁ ahē āgamanagihaṁsi vā viyaḍagihaṁsi vā vaṁsīmūlaṁsī vā rukkha mūlaṁsi vā abbhāvagāsiyaṁsi vā vatthaē.

ēgē sāgāriē pārihāriē dō tinni cattāri pañca sāgāriyā pārihāriyā, ēgaṁ tattha kappāgaṁ ṭhavaïttā avasēsē nivvisējjā.

nō kappaï nigganthāṇa vā nigganthīṇa vā sāgāriyapiṇḍaṁ bahiyā anīhaḍaṁ asaṁsaṭṭhaṁ paḍiggāhēttaē.

nō kappaï nigganthāṇa vā nigganthīṇa vā sāgāriyapiṇḍaṁ bahiyā anīhaḍaṁ saṁsaṭṭhaṁ paḍiggāhēttaē.

nō kappaï nigganthāṇa vā nigganthīṇa vā sāgāriyapiṇḍaṁ bahiyā nīhaḍaṁ asaṁsaṭṭhaṁ paḍiggāhētā.

kappaï nigganthāṇa vā nigganthīṇa vā sāgāriyapiṇḍaṁ bahiyā nīhaḍaṁ saṁsaṭṭhaṁ paḍi0.

nō kappaï nigganthāṇa vā nigganthīṇa vā sāgāriyapiṇḍaṁ bahiyā nīhaḍaṁ asaṁsaṭṭhaṁ saṁsaṭṭhaṁ karēttaē, jē khalu nigganthē vā nigganthī vā sāgāriyapiṇḍaṁ bahiyā nīhaḍaṁ asaṁsaṭṭhaṁ saṁsaṭṭhaṁ karēi karēntaṁ vā sāijjaï sē duhaō vi aïkkamamāṇē āvajjaï cāummāsiyaṁ parihāraṭṭhāṇa anugghāiyaṁ.

sāgāriyassa āhaḍiyā sāgāriēṇa paḍiggāhiyā tamhā dāvaē nō sē kappaï paḍiggāhittaē.

sāgāriyassa āhaḍiyā sāgāriēṇa apaḍiggāhiyā tamhā dāvaē ēvaṁ sē kappaï paḍiggāhittaē.

sāgāriyassa nīhaḍiyā parēṇa apaḍiggāhiyā, tamhā dāvaē nō sē kappaï paḍi0.

sāgāriyassa nīhaḍiyā parēṇa paḍiggāhiyā, tamhā dāvaē ēvaṁ sē kappaï paḍi0.

sāgāriyassa aṁsiyāō avibhattāō avvōcchinnāō avvōgaḍāō, anijjūḍhāō, tamhā dāvaē nō sē kappaï paḍiggāhittaē.

sāgāriyassa aṁsiyāō vibhattāō vvōcchinnāō vōgaḍāō nijjūḍhāō tamhā dāvaē ēvaṁ sē kappaï paḍiggāhittaē.

sāgāriyassa pūyābhattē uddēsiē cēiē pāhuḍiyāē, sāgāriyassa uvagaraṇajāē niṭṭhiē nisaṭṭhē pāḍihāriē, taṁ sāgāriō dēi sāgāriyassa parijanō dēi, tamhā dāvaē nō sē kappaï paḍiggāhittaē.

sāgāriyassa pūyābhattē uddēsiē cēiē pāhuḍiyāē sāgāriyassa uvagaraṇajāē niṭṭhiē nisaṭṭhē pāḍihāriē, taṁ nō sāgāriō dēi nō sāgāriyassa parijanō dēi sāgāriyassa pūyā dēi tamhā dāvaē nō sē kappaï paḍiggāhittaē.

sāgāriyassa pūyābhattē uddēsiē cēiē jāva nisaṭṭhē apāḍihāriē taṁ sāgāriō dēi sāgāriyassa parijanō dēi, tamhā dāvaē nō sē kappaï paḍiggāhittaē.

sāgāriyassa pūyābhattē uddēsiē cēiē pāhuḍiyāē sāgāriyassa uvagaraṇajāē niṭṭhiē nisaṭṭhē apāḍihāriē, taṁ nō sāgāriō dēi nō sāgāriyassa parijanō dēi sāgāriyassa pūyā dēi, tamhā dāvaē ēvaṁ sē kappaï paḍiggāhittaē.

kappaï nigganthāṇa vā nigganthīṇa vā imāiṁ pañca vatthāiṁ dhārittaē vā pariharittaē vā taṁ jahā —jaṅgiē bhagiē sāṇaē pōttaē tirīḍapaṭṭē nāma pañcamē.

kappaï nigganthāṇa vā nigganthīṇa vā imāiṁ pañca rayaharaṇāiṁ dhārittaē vā pariharittaē vā taṁ jahā —uṇṇuē uṭṭiē sāṇaē baddhācippaē muñjacippiē vi nāma pañcamē – tti bēmi.



---------------------------------------------------------------------
nō kappaï nigganthāṇaṁ nigganthīṇaṁ uvassayaṁsi ciṭṭhittaē vā nisīittaē tuyaṭṭittaē vā niddāittaē vā payalāittaē vā asanaṁ vā pānaṁ vā khāimaṁ vā sāimaṁ vā āhāramāhārēttaē, uccāraṁ vā pāsavaṇaṁ vā khēlaṁ vā siṅghāṇaṁ vā pariṭṭhavēttaē, sajjhāyaṁ vā karēttaē, jhāṇaṁ vā jhāittaē, kāussaggaṁ vā karēttaē ṭhāṇaṁ vā ṭhāittaē.

nō kappaï nigganthīṇaṁ nigganthāṇaṁ uvassayaṁsi ciṭṭhittaē vā jāva ṭhāṇaṁ ṭhāittaē.

nō kappaï nigganthīṇaṁ salōmāiṁ cammāiṁ ahiṭṭhittaē.

kappaï nigganthāṇaṁ salōmāiṁ cammāiṁ ahiṭṭhittaē, sē vi ya paribhuttē nō cēva ṇaṁ aparibhuttē, sē vi ya pāḍihāriē nō cēva ṇaṁ apāḍihāriē, sē vi ēgarāiē nō cēva ṇaṁ anēgarāiē.

nō kappaï nigganthāṇa vā nigganthīṇa vā kasiṇāiṁ cammāiṁ dhārittaē vā pari0.

kappaï nigganthāṇa vā nigganthīṇa vā akasiṇāiṁ cammāiṁ dhārittaē vā pari0.

nō kappaï nigganthāṇa vā nigganthīṇa vā kasiṇāiṁ vatthāiṁ dhārittaē vā pariharittaē vā kappaï nigganthāṇa vā nigganthīṇa vā akasiṇāiṁ vatthāiṁ dhārittaē vā pariharittaē vā.

nō kappaï nigganthāṇa vā nigganthīṇa vā abhinnāiṁ vatthāiṁ dhārittaē vā pariharittaē vā kappaï nigganthāṇa vā nigganthīṇa vā bhinnāiṁ vatthāiṁ dhārittaē vā pariharittaē vā.

nō kappaï nigganthāṇaṁ uggahanantagaṁ vā uggahapaṭṭagaṁ vā dhārittaē vā pariharittaē vā.

kappaï nigganthīṇa uggahanantagaṁ vā uggahapaṭṭagaṁ vā dhārittaē vā pariharittaē vā.

nigganthīē ya gāhāvaïkulaṁ piṇḍavāyapaḍiyāē anuppaviṭṭhāē cēlaṭṭhē samuppajjējjā nō sē kappaï appaṇō nissāē cēlaṁ paḍiggāhittaē, kappaï sē pavittaṇīnissāē cēlaṁ paḍiggāhittaē, nō tattha pavattiṇī samāṇī siyā jē tattha samāṇē āyariē vā uvajjhāē vā pavattī vā thērē vā gaṇī vā gaṇaharē vā gaṇāvacchēiē vā jaṁ caṇṇaṁ puraō kaṭṭu viharaï kappaï sē tannīsāē cēlaṁ paḍiggāhittaē.

nigganthassa tappaḍhamayāē sampavvayamāṇassa kappaï rayaharaṇa-gōcchaga-paḍiggahamāyāē tihiṁ kasiṇēhiṁ vatthēhi āyāē sampavvaïttaē, sē ya puvvōvaṭṭhiē siyā ēvaṁ sē nō kappaï rayaharaṇa-gōcchaga-paḍiggaha māyāē tihiṁ kasiṇēhiṁ vatthēhiṁ āyāē sampavvaïttaē kappaï sē ahāpariggahiyaṁ vatthāiṁ gahāya āyāē sampavvaïttaē.

nigganthīē ṇaṁ tappaḍhamayāē sampavvayamāṇīē kappaï rayaharaṇa-gōcchaga-paḍiggahamāyāē caühiṁ kasiṇēhiṁ vatthēhiṁ āyāē sampavvaïttaē, sā ya puvvōvaṭṭhiyāē siyā ēvaṁ sē nō kappaï rayaharaṇa-gōcchaga-paḍiggahamāyāē caühiṁ kasiṇēhiṁ vatthēhiṁ āyāē sampavvaïttaē, kappaï sē ahāpariggahiyāiṁ vatthāiṁ gahāya āyāē sampavvaïttaē.

nō kappaï nigganthāṇa vā nigganthīṇa vā paḍhamasamōsaraṇuddēsapattāī cēlāiṁ paḍiggā-hēttaē, kappaï nigganthāṇa vā nigganthīṇa vā dōcca samōsaraṇuddēsa pattāī cēlāiṁ paḍiggāhēttaē.

kappaï nigganthāṇa vā nigganthīṇa vā ahārāiṇiyāē cēlāiṁ paḍiggāhittaē.

kappaï nigganthāṇa vā nigganthīṇa vā ahārāiṇiyāē sējjā-santhāraē paḍigāhēttaē.

kappaï nigganthāṇa vā nigganthīṇa vā ahārāiṇiyāē kiikammaṁ karēttaē.

nō kappaï nigganthāṇa vā nigganthīṇa vā antaragihaṁsi ciṭṭhittaē vā āsaïttaē vā nisīittaē vā tuyaṭṭittaē vā niddāittaē vā payalāittaē vā asanaṁ vā pānaṁ vā khāimaṁ vā sāimaṁ vā āhāramāhārēttaē, uccāraṁ vā pāsavaṇaṁ va khēlaṁ vā siṅghāṇaṁ vā pariṭṭhavēttaē, sajjhāyaṁ vā karēttaē, jhāṇaṁ vā jhāēttaē, kāussaggaṁ vā karēttaē, ṭhāṇaṁ vā ṭhāittaē, aha puṇa ēvaṁ jāṇējja-vāhiē jarājuṇṇē ghērē tavassī dubbalē kilantē jajjariē mucchējja vā pavaḍējja vā ēvaṁ sē kappaï antaragihaṁsi ciṭṭhittaē vā jāva kāussaggaṁ vā ṭhāṇaṁ ṭhāittaē.

nō kappaï nigganthāṇa vā nigganthīṇa vā antaragihaṁsi jāva caügāhaṁ vā pañcagāhaṁ vā āikkhittaē vā vibhāvēttaē vā kiṭṭittaē vā pavēittaē vā nannattha ēganāēṇa vā ēgavāgaraṇēṇa vā ēgagāhāē vā ēgasilōēṇa vā, sē vi ya ṭhiccā, nō cēva ṇaṁ aṭṭhiccā.

nō kappaï nigganthāṇa vā nigganthīṇa vā antaragihaṁsi vā imāiṁ pañca mahavvayāiṁ sabhāvaṇāiṁ āikkhittaē vā vibhāvēttaē vā kiṭṭittaē vā pavēittaē vā nannattha ēganāēṇa vā ēgavāgaraṇēṇa vā ēgagāhāē vā ēgasilōēṇa vā, sē vi ya ṭhiccā, nō cēva ṇaṁ aṭhiccā.

nō kappaï nigganthāṇa vā nigganthīṇa vā pāḍihāriyaṁ sējjā-santhārayaṁ āyāē appaḍihaṭṭu sampavvaïttaē.

nō kappaï nigganthāṇa vā nigganthīṇa vā sāgāriyasantiyaṁ sējjā-santhārayaṁ āyāē avikaraṇaṁ kaṭṭu sampavvaïttaē. kappaï nigganthāṇa vā nigganthīṇa vā pāḍihāriyaṁ vā sāgāriya santiyaṁ vā sējjāsanthārayaṁ āyāē vigaraṇaṁ kaṭṭu sampavvaïttaē.

iha khalu nigganthāṇa vā nigganthīṇa vā pāḍihāriē vā sāgāriyasantiē vā sējjāsanthāraē vippaṇasējjā sē ya anugavēsiyavvē siyā, sē ya anugavēssamāṇē labhējjā tassēva paḍidāyavvē siyā, sē ya anugavēssamāṇē nō labhējjā ēvaṁ sē kappaï dōccaṁ pi ōggahaṁ aṇuṇṇavittā parihāraṁ pariharittaē.

jaddivasaṁ ca ṇaṁ samaṇā nigganthā sējjā-santhārayaṁ vippajahanti taddivasaṁ ca ṇaṁ avarē samaṇā nigganthā havvamāgacchējjā saccēva ōggahassa puvvāṇuṇṇavaṇā ciṭṭhaï ahālandamavi ōggahē.

atthi yā ittha kēi uvassayapariyāvannaē acittē pariharaṇārihē sa ccēva ōggahassa puvvāṇuṇṇavaṇā ciṭṭhaï ahālaṁmadavi ōggahē.

sē vatthūsu avvāvaḍēsu avvōgaḍēsu aparapariggahiēsu [amarapariggahiēsu] sa ccēva ōggahassa puvvāṇuṇṇavaṇā ciṭṭhaï ahālandamavi ōggahē.

sē vatthūsu vāvaḍēsu vōgaḍēsu parapariggahiēsu bhikkhubhāvassa aṭṭhāē dōccampi ōggahē aṇuṇṇavēyavvē siyā ahālandamavi ōggahē.

sē anukuḍḍēsu vā anubhittīsu vā anucariyāsu vā anupharihāsu vā anupanthēsu vā anumērāsu vā saccēva ōggahassa puvvāṇuṇṇavaṇā ciṭṭhaï ahālandamavi ōggahē.

sē gāmaṁsi vā jāva rāyahāṇīē vā bahiyā sēṇaṁ sanniviṭṭhaṁ pēhāē kappaï nigganthāṇa vā nigganthīṇa vā taddivasaṁ bhikkhayariyāē gantūṇaṁ paḍiniyattaē, nō sē kappaï taṁ rayaṇiṁ tatthēva uvāiṇāvēttaē jē khalu nigganthē vā nigganthī vā taṁ rayaṇiṁ tatthēva uvāiṇāvēi uvāiṇāvēntaṁ vā sāijjaï, sē duhaō vi aïkkamamāṇē āvajjaï cāummāsiyaṁ parihāraṭṭhāṇaṁ anugghāiyaṁ.

sē gāmaṁsi vā jāva sannivēsaṁsi vā kappaï nigganthāṇa vā nigganthīṇa vā savvaō saṁmantā sakkōsaṁ jōyaṇaṁ ōggahaṁ ōgiṇhittāṇaṁ ciṭṭhittaē pariharittaē tti bēmi.



---------------------------------------------------------------------
taō anugghāiyā pannattā taṁ jahā —hatthakammaṁ karēmāṇē, mēhuṇaṁ paḍisēvamāṇē, rāī-bhōyaṇaṁ bhuñjamāṇē.

taō pārañciyā pannattā taṁ jahā —duṭṭhēpārañciē, pamattēpārañciē, annamannaṁ karēmāṇē pārañciē.

taō aṇavaṭṭhappā pannattā taṁ jahā sāhammiyāṇaṁ tēṇiyaṁ karēmāṇē, anna dhammiyāṇaṁ tēṇiyaṁ karēmāṇē, hatthadālaṁ dalamāṇē.

taō nō kappanti pavvāvēttaē taṁ jahā —paṇḍaē, kīvē, vāiē.

[taō nō kappanti] muṇḍāvēttaē sikkhāvēttaē uvaṭṭhāvēttaē sambhuñjittaē saṁvāsittaē ttaṁ jahā — paṇḍaē, vāiē, kīvē.

taō nō kappanti vāittaē taṁ jahā avinīē viggaīpaḍibaddhē aviōsaviyapāhuḍē taō kappanti vāittaē taṁ jahā —vinīē nō vigaīpaḍibaddhē viōsaviyapāhuḍē.

taō dussaṇṇappā pannattā taṁ jahā duṭṭhē mūḍhē vuggāhiē.

taō sussaṇṇapā pannattā taṁ jahā aduṭṭhē amūḍhē avuggāhiē.

nigganthiṁ ca ṇaṁ gilāyamāṇiṁ piyā vā bhāyā vā puttō vā palissaējjā taṁ ca nigganthī sāijjējjā mēhuṇapaḍisēvaṇapattā āvajjaï cāummāsiyaṁ parihāraṭṭhāṇaṁ anugghāiyaṁ.

nigganthaṁ ca ṇaṁ gilāyamāṇaṁ māyā vā bhaginī vā dhūyā vā palissaējjā taṁ caṁ nigganthē sāijjējjā mēhuṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

nō kappaï nigganthāṇa vā nigganthīṇa vā asanaṁ vā0 paḍhamāē pōrisīē paḍiggāhittā pacchimaṁ pōrisiṁ uvāiṇāvēttaē sē ya āhacca uvāiṇāviē siyā taṁ nō appaṇā bhuñjējjā nō annēsiṁ anuppadējjā ēgantamantē bahuphāsuē paēsē thaṇḍilē paḍilēhittā pamajjittā pariṭṭhavēyavvē siyā, taṁ appaṇā bhuñjamāṇē annēsiṁ vā dalamāṇē āvajjaï cāummāsiyaṁ parihāraṭṭhāṇaṁ ugghāiyaṁ.

nō kappaï nigganthāṇa vā nigganthīṇa vā asanaṁ vā pānaṁ vā khāimaṁ vā sāimaṁ vā paraṁ addhajōyaṇamērāē uvāiṇāvēttaē, sē ya āhacca uvāiṇāviē siyā taṁ nō appaṇā bhuñjējjā nō annēsiṁ anuppadējjā ēgantamantē bahuphāsuē paēsē thaṇḍilē paḍilēhittā pamajjittā pariṭṭhavēyavvē siyā, taṁ appaṇā bhuñjamāṇē annēsiṁ vā dalamāṇē āvajjaï cāummāsiyaṁ parihāraṭṭhāṇaṁ ugghāiyaṁ.

nigganthēṇa ya gāhāvaïkulaṁ piṇḍavāyapaḍiyāē anuppaviṭṭhēṇaṁ annayarē acittē anēsaṇijjē pāna-bhōyaṇē paḍiggāhiē siyā, atthi yā ittha kēi sēhatarāē anuvaṭṭhāviyaē kappaï sē tassa dāuṁ vā anuppadāuṁ vā, natthi yā ittha kēi sēhatarāē anuvaṭṭhāviyaē taṁ nō appaṇā bhuñjējjā, nō annēsiṁ dāvaē, ēgantē bahuphāsaē paēsē thaṇḍilē paḍilēhittā pamajjittā pariṭṭhavēyavvē siyā.

jē kaḍē kappaṭṭhiyāṇaṁ kappaï sē akappaṭṭhiyāṇaṁ, nō sē kappaï kappaṭṭhiyāṇaṁ, jē kaḍē akappaṭṭhiyāṇaṁ, nō sē kappaï kappaṭṭhiyāṇaṁ kappaï sē akappaṭṭhiyāṇaṁ, kappē ṭhiyā kappaṭṭhiyā akappē ṭhiyā akappaṭṭhiyā.

bhikkhū ya gaṇāō avakkamma icchējjā annaṁ gaṇaṁ uvasampajjittāṇaṁ viharittaē nō sē kappaï anāpucchittāṇaṁ āyariyaṁ vā uvajjhāyaṁ vā pavattiṁ vā thēraṁ vā gaṇiṁ vā gaṇaharaṁ vā gaṇāvacchēiyaṁ vā annaṁ gaṇaṁ uvasampajjittāṇaṁ viharittaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ uvasampajjittāṇaṁ viharittaē, tē ya sē viyarējjā, ēvaṁ sē kappaï annaṁ gaṇaṁ uvasampajjittāṇaṁ viharittaē. tē ya sē nō viyarējjā ēvaṁ sē nō kappaï annaṁ gaṇaṁ uvasampajjittāṇaṁ viharittaē.

gaṇāvacchēiē ya gaṇāō avakkamma icchējjā annaṁ gaṇaṁ uvasampajjittāṇaṁ viharittaē nō kappaï gaṇāvacchēiyassa gaṇāvacchēiyattaṁ anikkhivittā annaṁ gaṇaṁ uvasampajjittāṇaṁ viharittaē. kappaï gaṇāvacchēiyassa gaṇāvacchēiyattaṁ nikkhivittā annaṁ gaṇaṁ uvasampajjittāṇaṁ viharittaē, nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ gaṇaṁ uvasampajjittāṇaṁ viharittaē kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ uvasampajjittāṇaṁ viharittaē.

tē ya sē viyarējjā ēvaṁ sē kappaï annaṁ gaṇaṁ uvasampajjittāṇaṁ viharittaē tē ya sē nō viyarējjā ēvaṁ sē nō kappaï annaṁ gaṇaṁ uvasampajjittāṇaṁ viharittaē.

āyariya-uvajjhāē ya gaṇāō avakkamma icchējjā annaṁ gaṇaṁ uvasampajjittāṇaṁ viharittaē, nō sē kappaï āyariya-uvajjhāyassa āyariya-uvajjhāyattaṁ anikkhivittā annaṁ gaṇaṁ uvasampajjittāṇaṁ viharittaē kappaï sē āyariya-uvajjhāyassa āyariya-uvajjhayattaṁ nikkhivittā annaṁ gaṇaṁ uvasampajjittāṇaṁ viharittaē.

nō sē kappaï aṇāpucchittā āyariyaṁ vā jāva gaṇāvacchēiyaṁ vā annaṁ gaṇaṁ uvasampajjittāṇaṁ viharittaē kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ uvasampajjittāṇaṁ viharittaē.

tē ya sē viyarējjā ēvaṁ sē kappaï annaṁ gaṇaṁ uvasampajjittāṇaṁ viharittaē tē ya sē nō viyarējjā ēvaṁ sē nō kappaï annaṁ gaṇaṁ uvasampajjittāṇaṁ viharittaē.

bhikkhū ya gaṇāō avakkamma icchējjā annaṁ gaṇaṁ sambhōgapaḍiyāē uvasampajjittāṇaṁ viharittaē nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē.

tē ya sē viyarējjā ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē, jatthuttariyaṁ dhammavinayaṁ labhējjā ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē jatthuttariyaṁ dhammavinayaṁ nō labhējjā ēvaṁ sē nō kappaï annaṁ gaṇaṁ sambhōgapaḍiyāē uvasampajjittāṇaṁ viharittaē.

gaṇāvacchēiē ya gaṇāō avakkamma icchējjā annaṁ gaṇaṁ sambhōgapaḍiyāē uvasampajjittāṇaṁ viharittaē, nō sē kappaï gaṇāvacchēiyassa gaṇāvacchēiyattaṁ anikkhivittā annaṁ gaṇaṁ sambhōgapaḍiyāē uvasampajjittāṇaṁ viharittaē, kappaï sē gaṇāvacchēiyassa gaṇāvacchēiyattaṁ nikkhivittā ṇaṁ annaṁ gaṇaṁ sambhōgapaḍiyāē uvasampajjittāṇaṁ viharittaē.

nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē.

tē ya sē viyarējjā ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē tē ya sē nō viyarējjā ēvaṁ sē nō kappaï annaṁ gaṇaṁ sambhōgapaḍiyāē uvasampajjittāṇaṁ viharittaē.

jatthuttariyaṁ dhammavinayaṁ labhējjā ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē, jatthuttariyaṁ dhammavinayaṁ nō labhējjā ēvaṁ sē nō kappaï annaṁ gaṇaṁ sambhōgapaḍiyāē uvasampajjittāṇaṁ viharittaē.

āyariya-uvajjhāē ya gaṇāō avakkamma icchējjā annaṁ gaṇaṁ sambhōgapaḍiyāē uvasampajjittāṇaṁ viharittaē, nō sē kappaï āyariya-uvajjhāyassa āyariya-uvajjhāyattaṁ anikkhivittā annaṁ gaṇaṁ sambhōgapaḍiyāē uvasampajjittāṇaṁ viharittaē, kappaï sē āyariya-uvajjhāyassa āyariya-uvajjhāyattaṁ nikkhivittāṇaṁ annaṁ gaṇaṁ sambhōgapaḍiyāē uvasampajjittāṇaṁ viharittaē.

nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ gaṇaṁ sambhōgapaḍiyāē uvasampajjittāṇaṁ viharittaē.

tē ya sē viyarējjā, ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē tē ya sē nō viyarējjā ēvaṁ sē nō kappaï annaṁ gaṇaṁ sambhōgapaḍiyāē uvasampajjittāṇaṁ viharittaē.

jatthuttariyaṁ dhammavinayaṁ labhējjā ēvaṁ sē kappaï annaṁ gaṇaṁ sambhōgapaḍiyāē uvasampajjittāṇaṁ viharittaē, jatthuttariyaṁ dhammavinayaṁ nō labhējjā ēvaṁ sē nō kappaï annaṁ gaṇaṁ sambhōgapaḍiyāē uvasampajjittāṇaṁ viharittaē.

bhikkhū ya icchējjā annaṁ āyariya-uvajjhāyaṁ uddisāvēttaē, nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ āyariya-uvajjhāyaṁ uddisāvēttaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ āyariya-uvajjhāyaṁ uddisāvēttaē.

tē ya sē viyarējjā ēvaṁ sē kappaï annaṁ āyariya-uvajjhāyaṁ uddisāvēttaē, tē ya sē nō viyarējjā ēvaṁ sē nō kappaï annaṁ āyariya-uvajjhāyaṁ uddisāvēttaē, nō sē kappaï tēsiṁ kāraṇaṁ adīvēttā annaṁ āyariya-uvajjhāyaṁ uddisāvēttaē, kappaï sē tēsiṁ kāraṇaṁ dīvēttā annaṁ āyariya-uvajjhāyaṁ uddisāvēttaē.

gaṇāvacchēiē ya icchējjā annaṁ āyariya-uvajjhāyaṁ uddisāvēttaē, nō sē kappaï gaṇāvacchēiyattaṁ anikkhivittā annaṁ āyariya-uvajjhāyaṁ uddisāvēttaē, kappaï sē gaṇāvacchēiyattaṁ nikkhivittā annaṁ āyariya-uvajjhāyaṁ uddisāvēttaē.

nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ āyariya uvajjhāyaṁ uddisāvēttaē kappaï sē āpucchittā āyariyaṁ vā jāva gaṇāvacchēiyaṁ vā annaṁ āyariya-uvajjhāyaṁ uddisāvēttaē.

tē ya sē viyarējjā ēvaṁ sē kappaï annaṁ āyariya-uvajjhāyaṁ uddisāvēttaē, tē ya sē nō viyarējjā ēvaṁ sē nō kappaï annaṁ āyariya-uvajjhāyaṁ uddisāvēttaē, nō sē kappaï tēsiṁ kāraṇaṁ adīvēttā annaṁ āyariya-uvajjhāyaṁ uddisāvēttaē kappaï sē tēsiṁ kāraṇaṁ dīvēttā annaṁ āyariya-uvajjhāyaṁ uddisāvēttaē.

āyariya-uvajjhāē ya icchējjā annaṁ āyariya-uvajjhāyaṁ uddisāvēttaē, nō sē kappaï āyariya uvajjhāyassa āyariya-uvajjhāyattaṁ anikkhivittā annaṁ āyariya-uvajjhāyaṁ uddisāvēttaē, kappaï sē āyariya-uvajjhāyattaṁ nikkhivittā annaṁ āyariya-uvajjhāyaṁ uddisāvēttaē.

nō sē kappaï anāpucchittā āyariyaṁ vā jāva gaṇāvacchēiyaṁ vā annaṁ āyariya-uvajjhāyaṁ uddisāvēttaē, kappaï sē āpucchittā āyariyaṁ vā jāva gaṇāvacchēiyaṁ vā annaṁ āyariya uvajjhāyaṁ uddisāvēttaē.

tē ya sē viyarējjā ēvaṁ sē kappaï annaṁ āyariya-uvajjhāyaṁ uddisāvēttaē, tē ya sē nō viyarējjā ēvaṁ sē nō kappaï annaṁ āyariya-uvajjhāyaṁ uddisāvēttaē.

nō kappaï tēsiṁ kāraṇaṁ adīvēttā annaṁ āyariya-uvajjhāyaṁ uddisāvēttaē, kappaï sē tēsiṁ kāraṇaṁ dīvēttā annaṁ āyariya-uvajjhāyaṁ uddisāvēttaē.

bhikkhū ya rāō vā viyālē vā āhacca vīsumbhējjā, taṁ ca sarīragaṁ kēi vēyāvaccakarē bhikkhū icchējjā ēgantamatē bahuphāsuē paēsē pariṭṭhavēttaē, atthi yā ittha kēi sāgāriyasantiē uvagaraṇajāē acittē pariharaṇārihē, kappaï sē sāgāriyakaḍaṁ gahāya taṁ sarīragaṁ ēgantē bahuphāsuē paēsē pariṭṭhavēttā tatthēva uvanikkhiviyavvē siyā.

bhikkhū ya ahigaraṇaṁ kaṭṭu taṁ ahiragaraṇaṁ aviōsavēttā nō sē kappaï gāhāvaïkulaṁ bhattāē vā pāṇāē vā nikkhamittaē vā pavisittaē vā bahiyā viyārabhūmiṁ vā vihārabhūmiṁ vā nikkhamittaē vā pavisittaē vā gāmānugāmaṁ vā dūijjittaē, gaṇāō vā gaṇaṁ saṅkamittaē, vāsāvāsaṁ vā vatthaē, jatthē va appaṇō āyariya-uvajjhāyaṁ pāsējjā bahussuyaṁ bajjhāgamaṁ kappaï sē tassantiē ālōējjā paḍikkamējjā nindējjā garahējjā viuṭṭējjā visōhējjā akaraṇayāē abbhuṭṭhējjā ahārihaṁ tavōkammaṁ pāyacchittaṁ paḍivajjējjā, sē ya suēṇaṁ paṭṭhaviē āiyavvē siyā, sē ya suēṇa nō paṭṭhaviē nō āiyavvē siyā, sē ya suēṇaṁ paṭṭhavijjamāṇē nō āiyaï sē nijjūhiyavvē siyā.

parihārakappaṭṭhiyassa ṇaṁ bhikkhussa kappaï āyariya-uvajjhāēṇaṁ taddivasaṁ ēgagihaṁsi piṇḍavāyaṁ davāvēttaē, tēṇa paraṁ nō sē kappaï asanaṁ vā pānaṁ vā khāimaṁ vā sāimaṁ vā dāuṁ vā anuppadāuṁ vā, kappaï sē annayaraṁ vēyāvaḍiyaṁ karēttaē taṁ jahā —uṭṭhāvaṇaṁ vā nisīyāvaṇaṁ vā tuyaṭṭāvaṇaṁ vā uccāra-pāsavaṇa-khēla-siṅghāṇa-vigiñcaṇaṁ vā visōhaṇaṁ vā karēttaē. aha puṇa ēvaṁ jāṇējjā chinnāvāēsu panthēsu āurē jhiñjhiē pivāsiē, tavassī dubbalē kilantē mucchējja vā pavaḍējja vā ēvaṁ sē kappaï asanaṁ vā pānaṁ vā khāimaṁ vā sāimaṁ vā dāuṁ vā anuppadāuṁ vā.

nō kappaï nigganthāṇa vā nigganthīṇa vā imāō pañca mahaṇṇavāō mahānaīō uddiṭṭhāō gaṇiyāō vañjiyāō antō māsassa dukkhuttō vā tikkhuttō vā uttarittaē vā santtarittaē vā. taṁ jahā — gaṅgā jaüṇā sarayū kōsiyā mahī.

aha puṇa ēvaṁ jāṇējjā ērāvaī kuṇālāē jattha cakkiyā ēgaṁ pāyaṁ jalē kiccā ēgaṁ pāyaṁ thalē kiccā ēvaṇhaṁ kappaï antō māsassa dukkhuttō vā tikkhuttō vā uttarittaē vā santarittaē vā, jattha ēvaṁ nō cakkiyā ēvaṇhaṁ nō kappaï antō māsassa dukkhuttō vā jāva santtarittaē vā.

sē taṇēsu vā taṇapuñjēsu vā palālēsu vā palālapuñjēsu vā appaṇḍēsu appapāṇēsu appabīēsu appahariēsu appussēsu apputtiṅga-paṇaga-dagamaṭṭiya-makkaḍā-santāṇaēsu ahēsavaṇamāyāē nō kappaï nigganthāṇa vā nigganthīṇa vā tahappagārē uvassaē hēmantagimhāsu vatthaē.

sē taṇēsu vā jāva santāṇaēsu uppiṁsavaṇamāyāē kappaï nigganthāṇa vā nigganthīṇa vā tahappagārē uvassaē hēmantagimhāsu vatthaē.

sē taṇēsu vā taṇapuñjēsu vā jāva santāṇaēsu ahērayaṇimukkamaüḍē nō kappaï nigganthāṇa vā nigganthīṇaṁ vā tahappagārē uvassaē vāsāvāsaṁ vatthaē.

sē taṇēsu vā taṇapuñjēsu vā jāva santāṇaēsu uppiṁrayaṇimukkamaüḍēsu kappaï nigganthāṇa vā nigganthīṇaṁ vā tahappagārē uvassaē vāsāvāsaṁ vatthaē tti bēmi.



---------------------------------------------------------------------
dēvē ya itthirūvaṁ viuvvittā nigganthaṁ paḍiggāhējjā taṁ ca nigganthē sāijjējjā, mēhuṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

dēvē ya purisarūvaṁ viuvvittā nigganthiṁ paḍiggāhējjā taṁ ca nigganthī sāijjējjā, mēhuṇapaḍisēvaṇapattā āvajjaï cāummāsiyaṁ anugghāiyaṁ.

dēvī ya itthirūvaṁ viuvvittā nigganthaṁ paḍiggāhējjā taṁ ca nigganthē sāijjējjā, mēhuṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

dēvī ya purisarūvaṁ viuvvittā nigganthiṁ paḍiggāhējjā taṁ ca nigganthī sāijjējjā, mēhuṇapaḍisēvaṇapattā āvajjaï cāummāsiyaṁ anugghāiyaṁ.

bhikkhū ya ahigaraṇaṁ kaṭṭu taṁ ahigaraṇa aviōsavēttā icchējjā annaṁ gaṇaṁ uvasampajjittāṇaṁ viharittaē, kappaï tassa pañca rāindiyāiṁ chēyaṁ kaṭṭu-parinivvaviya-parinivvaviya dōccaṁ pi tamēva gaṇaṁ paḍinijjāēyavvē siyā, jahā vā tassa gaṇassa pattiyaṁ siyā.

bhikkhū ya uggayavittīē anatthamiyasaṅkappē santhaḍiē nivvitigiñcchē asanaṁ vā pānaṁ vā khāimaṁ vā sāimaṁ vā paḍiggāhēttā āhāramāhārēmāṇē aha pacchā jāṇējjā anuggaē sūriē atthamiē vā sē jaṁ ca muhē jaṁ ca pāṇiṁsi jaṁ ca paḍiggahē taṁ vigiñcamāṇē vā visōhēmāṇē vā nō aïkkamaï taṁ appaṇā bhuñjamāṇē annēsiṁ vā dalamāṇē rāībhōyaṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

bhikkhū ya uggayavittīē anatthamiyasaṅkappē santhaḍiē vitigiñcchāsamāvannēṇaṁ appāṇēṇaṁ asanaṁ vā pānaṁ vā khāimaṁ vā sāimaṁ vā paḍiggāhēttā āhāramāhārēmāṇē aha pacchā jāṇējjā anuggaē sūriē atthamiē vā, sē jaṁ ca muhē jaṁ ca pāṇiṁsi jaṁ ca paḍiggahē taṁ vigiñcamāṇē vā jāva dalamāṇē rāībhōyaṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

bhikkhū ya uggayavittīē anatthamiyasaṅkappē asanthaḍiē nivvitigiñcchē samāvaṇṇēṇaṁ appāṇēṇaṁ asanaṁ vā pānaṁ vā khāimaṁ vā sāimaṁ vā paḍiggāhēttā āhāramāhārēmāṇē aha pacchā jāṇējjā-anuggaē sūriē atthamiē vā, sē jaṁ ca muhē jaṁ ca pāṇiṁsi jaṁ ca paḍiggahē taṁ vigiñcamāṇē vā jāva dalamāṇē rāībhōyapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

bhikkhū ya uggayavittīē anatthamiyasaṅkappē asanthaḍiē vitigiñcchāsamāvannē asanaṁ vā pānaṁ vā khāimaṁ vā sāimaṁ vā paḍiggāhēttā āhāramāhārēmāṇē aha pacchā jāṇējjā anuggaē sūriē atthamiē vā sē jaṁ ca muhē jaṁ ca pāṇiṁsi jaṁ ca paḍiggahaṁsi taṁ vigiñcamāṇē vā jāva dalamāṇē rāībhōyaṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

iha khalu nigganthassa vā nigganthīē vā rāō vā viyālē vā sapāṇē sabhōyaṇē uggālē āgacchējjā taṁ vigiñcamāṇē vā visōhēmāṇē vā nō aïkkamaï, taṁ uggilittā paccōgilamāṇē rāībhōyaṇapaḍisēvaṇapattē āvajjaï cāummāsiyaṁ parihāraṭṭhāṇaṁ anugghāiyaṁ.

nigganthassa ya gāhāvaïkulaṁ piṇḍavāyapaḍiyāē anuppaviṭṭhassa antōpaḍiggahaṁsi pāṇē vā bīē vā raē vā pariyāvajjējjā taṁ ca sañcāēi vigiñcittaē vā visōhēttaē vā taṁ puvvāmēva ālōiyā ālōiya visōhiya-visōhiya tatō sañjayāmēva bhuñjējja vā pibējja vā, taṁ ca nō sañcāēi vigiñcittaē vā visōhēttaē vā taṁ nō appaṇā bhuñjējjā nō annēsiṁ dāvaē, ēgantē bahuphāsuē paēsē thaṇḍilē paḍilēhittā pamajjittā pariṭṭhavēyavvē siyā.

nigganthassa ya gāhāvaïkulaṁ piṇḍavāyapaḍiyāē anuppaviṭṭhassa antōpaḍiggahaṁsi daē vā dagaraē vā dagaphusiē vā pariyāvajjējjā, sē ya usiṇē bhōyaṇajāē bhōttavvē siyā, sē ya sīē bhōyaṇajāē taṁ nō appaṇā bhuñjējjā, nō annēsiṁ dāvaē, ēgantē bahuphāsuē paēsē thaṇḍilē paḍilēhittā pamajjittā pariṭṭhavēyavvē siyā.

nigganthīē rāō vā viyālē vā uccāraṁ vā pāsavaṇaṁ vā vigiñcamāṇīē vā visōhēmāṇīē vā annayarē pasujātīē vā pakkhijātīē vā annayaraṁ indiyajāyaṁ parāmusējjā, taṁ ca nigganthī sāijjējjā, hatthakammapaḍisēvaṇapattā āvajjaï māsiyaṁ anugghāiyaṁ.

nigganthīē ya rāō vā viyālē vā uccāraṁ vā pāsavaṇaṁ vā vigiñcamāṇīē vā visōhē māṇīē vā annayarē pasujātīē vā pakkhijātīē vā annayaraṁsi sōyaṁsi ōgāhējjā, taṁ ca nigganthī sāijjējjā, mēhuṇapaḍisēvaṇapattā āvajjaï cāummāsiyaṁ parihāraṭṭhāṇaṁ anugghāiyaṁ.

nō kappaï nigganthīē ēgāṇiyāē hōtthā.

nō kappaï nigganthīē ēgāṇiyāē gāhāvaïkulaṁ bhattāē vā pāṇāē vā nikkhamittaē vā pavisittaē vā.

nō kappaï nigganthīē ēgāṇiyāē bahiyā viyārabhūmiṁ vā vihārabhūmiṁ vā nikkhamittaē vā pavisittaē vā.

nō kappaï nigganthīē ēgāṇiyāē gāmāṇugāmaṁ dūijjittaē.

nō kappaï nigganthīē ēgāṇiyāē vāsāvāsaṁ vatthaē.

nō kappaï nigganthīē acēliyāē hōttaē.

nō kappaï nigganthīē apāiyāē hōttaē.

nō kappaï nigganthīē vōsaṭṭhakāiyāē hōttaē.

nō kappaï nigganthīē bahiyā gāmassa vā jāva saṁnivēsassa vā uḍḍhaṁ bāhāō pagijjhiya-pagijjhiya sūrābhimuhīē ēgapāiyāē ṭhiccā āyāvaṇāē āyāvēttaē.

kappaï sē uvassayassa antōvagaḍāē saṅghāḍipaḍibaddhāē samatalapāiyāē palambiyabāhi-yāē ṭhiccā āyāvaṇāē āyāvēttaē.

nō kappaï nigganthīē ṭhāṇāyayāē hōttaē.

nō kappaï nigganthīē paḍimaṭṭhāiyāē hōttaē.

nō kappaï nigganthīē ṭhāṇukkaḍiyāsaṇiyāē hōttaē.

nō kappaï nigganthīē nēsajjiyāē hōttaē.

nō kappaï nigganthīē vīrāsaṇiyāē hōttaē.

nō kappaï nigganthīē daṇḍāsaṇiyāē hōttaē.

nō kappaï nigganthīē lagaṇḍasāiyāē hōttaē.

nō kappaï nigganthīē ōmanthiyāē hōttaē.

nō kappaï nigganthīē uttāṇiyāē hōttaē.

nō kappaï nigganthīē ambakhujjiyāē hōttaē.

nō kappaï nigganthīē ēgapāsiyāē hōttaē.

nō kappaï nigganthīṇaṁ ākuñcaṇapaṭṭagaṁ dhārittaē vā pariharittaē vā.

kappaï nigganthāṇaṁ ākuñcaṇaṭṭagaṁ dhārittaē vā pariharittaē vā.

nō kappaï nigganthīṇaṁ sāvassayaṁsi āsanaṁsi ciṭṭhittaē vā nisīittaē vā āsaïttaē vā tuyaṭṭittaē vā.

kappaï nigganthāṇaṁ sāvassayaṁsi āsanaṁsi ciṭṭhittaē vā nisīittaē vā āsaïttaē vā tuyaṭṭittaē vā.

nō kappaï nigganthīṇaṁ savisāṇaṁsi pīḍhaṁsi vā phalagaṁ si vā ciṭṭhittaē vā, nisīittaē vā āsaïttaē vā tuyaṭṭittaē vā.

kappaï nigganthāṇaṁ savisāṇaṁsi jāva āsaïttaē vā tuyaṭṭittaē vā.

nō kappaï nigganthīṇaṁ savēṇṭayaṁ lāuyaṁ dhārittaē vā pariharittaē vā.

kappaï nigganthāṇaṁ savēṇṭayaṁ lāuyaṁ dhārittaē vā pariharittaē vā.

nō kappaï nigganthāṇaṁ savēṇṭiyā pāyasakēsariyā dhārittaē vā pariharittaē vā.

kappaï nigganthāṇaṁ savēṇṭiyā pāyakēsariyā dhārittaē vā pariharittaē vā.

nō kappaï nigganthīṇaṁ dārudaṇḍayaṁ pāyapuñchaṇaṁ dhārittaē vā pariharittaē vā.

kappaï nigganthāṇaṁ dārudaṇḍayaṁ pāyapuñchaṇaṁ dhārittaē vā pariharittaē vā.

nō kappaï nigganthāṇa vā nigganthīṇa vā annamannassa mōyaṁ āiyattaē vā āyamittaē vā nannattha gāḍhāgāḍhēhiṁ rōgāyaṅkēsu.

nō kappaï nigganthāṇa vā nigganthīṇa vā pāriyāsiyassa āhārassa jāva tayappamāṇa-mēttamavi bhūippamāṇamēttamavi binduppamāṇamēttamavi āhāramāhārittaē, nannattha āgāḍhēsu rōgāyaṅkēsu.

nō kappaï nigganthāṇa vā nigganthīṇa vā pāriyāsiēṇaṁ ālēvaṇajāēṇa gāyāiṁ ālimpittaē vā vilimpittaē vā, nannattha āgāḍhēhiṁ rōgāyaṅkēhiṁ.

nō kappaï nigganthāṇa vā nigganthīṇa vā pāriyāsiēṇaṁ tēllēṇa vā ghaēṇa vā navanīēṇa vā vasāē vā gāyāiṁ abbhaṅgittaē vā makkhittaē vā nannattha āgāḍhēhiṁ rōgāyaṅkēhiṁ.

parihārakappaṭṭhiē bhikkhū bahiyā thērāṇaṁ vēyāvaḍiyāē gacchējjā, sē ya āhacca aïkkamējjā, taṁ ca thērā jāṇējjā, appaṇō āgamēṇaṁ annēsiṁ vā antiē sōccā, taō pacchā tassa ahālahusaē nāma vavahārē paṭṭhaviyavvē siyā.

nigganthīē ya gāhāvaïkulaṁ piṇḍavāyapaḍiyāē anuppaviṭṭhāē annayarē pulāgabhattē paḍiggāhiē siyā, sā ya santharējjā, kappaï sē taddivasaṁ tēṇēva bhattaṭṭhēṇaṁ pajjōsavēttaē, nō sē kappaï dōccaṁ pi gāhāvaïkulaṁ piṇḍavāyapaḍiyāē pavisittaē, sā ya nō santharējjā, ēvaṁ sē kappaï dōccaṁ pi gāhāvaïkulaṁ piṇḍavāyapaḍiyāē pavisittaē tti bēmi.



---------------------------------------------------------------------
nō kappaï nigganthāṇa vā nigganthīṇa vā imāiṁ cha avayaṇāiṁ vaïttaē taṁ jahā aliyavayaṇē hīliyavayaṇē khiṁsiyavayaṇē pharusavayaṇē gāratthiyavayaṇē viōsaviyaṁ vā puṇō udīrittaē.

cha kappassa patthārā pannattā taṁ jahā —pāṇāivāyassa vāyaṁ vayamāṇē musāvāyassa vāyaṁ vayamāṇē adinnādāṇassa vāyaṁ vayamāṇē aviraïyavāyaṁ vayamāṇē apurisavāyaṁ vayamāṇē dāsavāyaṁ vayamāṇē, iccēē kappassa cha patthārē pattharēttā sammaṁ appaḍipūrēmāṇē taṭṭhāṇapattē siyā.

nigganthassa ya ahēpāyaṁsi khāṇūē vā kaṇṭaē vā hīrē vā sakkarē vā pariyāvajjējjā taṁ ca nigganthē nō sañcāējjā nīharittaē vā visōhēttaē vā, taṁ nigganthī nīharamāṇī vā visōhēmāṇī vā nāikkamaï.

nigganthassa ya acchiṁsi pāṇē vā bīē vā raē vā pariyāvajjējjā, taṁ ca nigganthē nō sañcāējjā nīharittaē vā visōhēttaē vā, taṁ nigganthī nīharamāṇī vā visōhēmāṇī vā nāikkamaï.

nigganthīē ya ahē pāyaṁsi khāṇū vā kaṇṭaē vā hīrē vā sakkarē vā pariyāvajjējjā taṁ ca nigganthī nō sañcāējjā nīharittaē vā visōhēttaē vā, taṁ ca nigganthē nīharamāṇē vā visōhēmāṇē vā nāikkamaï.

nigganthīē ya acchiṁsi pāṇē vā bīē vā raē vā pariyāvajjējjā, taṁ ca nigganthī nō sañcāēi nīharittaē vā visōhēttaē vā, taṁ ca nigganthē nīharamāṇē vā visōhēmāṇē vā nāikkamaï.

nigganthē nigganthiṁ duggaṁsi vā visamaṁsi vā pavvayaṁsi pakkhulamāṇiṁ vā pavaḍamāṇiṁ vā giṇhamāṇē vā avalambamāṇē vā nāikkamaï.

nigganthē nigganthiṁ sēyaṁsi vā paṅkaṁsi vā paṇagaṁsi vā udayaṁsi vā ōkasamāṇiṁ vā ōvujjhamāṇiṁ vā giṇhamāṇē vā avalambamāṇē vā nāikkamaï.

nigganthē nigganthiṁ nāvaṁ ārubhamāṇiṁ vā ōrubhamāṇiṁ vā giṇhamāṇē vā avalambamāṇē vā nāikkamaï.

khittacittaṁ nigganthiṁ nigganthē giṇhamāṇē vā avalambamāṇē vā nāikkamaï.

dittacittaṁ nigganthiṁ nigganthē giṇhamāṇē vā avalambamāṇē vā nāikkamaï.

jakkhāiṭṭhiṁ nigganthiṁ nigganthē giṇhamāṇē vā avalambamāṇē vā nāikkamaï.

ummāyapattiṁ nigganthiṁ nigganthē giṇhamāṇē vā avalambamāṇē vā nāikkamaï.

uvasaggapattiṁ nigganthiṁ nigganthē giṇhamāṇē vā avalambamāṇē vā nāikkamaï.

sāhigaraṇaṁ nigganthiṁ nigganthē giṇhamāṇē vā avalambamāṇē vā nāikkamaï.

sapāyacchittaṁ nigganthiṁ nigganthē giṇhamāṇē vā avalambamāṇē vā nāikkamaï.

bhattapānapaḍiyāikkhiyaṁ nigganthiṁ nigganthē giṇha0 nāikkamaï.

aṭṭhajāyaṁ nigganthiṁ nigganthē giṇhamāṇē vā avalambamāṇē vā nāikkamaï.

cha kappassa palimanthū pannattā, taṁ jahā kōkkuiē sañjamassa palimanthū, mōhariē saccavayaṇassa palimanthū, cakkhulōluē iriyāvahiyāē palimanthū, tintiṇiē ēsaṇāgōyarassa palimanthū, icchālōbhiē muttimaggassa palimanthū, bhijjāniyāṇakaraṇē mōkkhamaggassa palimanthū, savvattha bhagavayā aniyāṇayā pasatthā.

chavvihā kappaṭṭhitī pannattā, taṁ jahā —

sāmāiyasañjaya kappaṭṭhitī,. 

chēdōvaṭṭhāvaṇiyaṁ-sañjaya kappaṭṭhitī,. 

nivvisamāṇa kappaṭṭhitī,. 

nivviṭṭhakāiya kappaṭṭhitī,. 

jina kappaṭṭhitī,. 

thēra kappaṭṭhitī, tti bēmi.


