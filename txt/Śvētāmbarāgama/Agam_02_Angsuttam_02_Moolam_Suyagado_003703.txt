[samaē]

bujjhējja tiuṭṭējjā, bandhaṇaṁ parijāṇiyā
kimāha bandhaṇaṁ vīrō, kiṁ vā jāṇaṁ tiuṭṭaï ? // Sūy.1

cittamantamacittaṁ vā, parigijjha kisāmavi
annaṁ vā anujāṇāi, ēvaṁ dukkhā na muccaï // Sūy.2

sayaṁ tivātaē pāṇē, aduvā annēhiṁ ghāyaē
haṇantaṁ vā'nujāṇāi, vēraṁ vaḍḍhaï appaṇō // Sūy.3

jassiṁ kulē samuppannē, jēhiṁ vā saṁvasē narē
mamātī luppatī bālē, annamannēhiṁ mucchiē // Sūy.4

vittaṁ sōyariyā cēva, savvamēyaṁ na tāṇaï
saṅkhāē jīvitaṁ cēvaṁ, kamma,ṇā u tiuṭṭaï // Sūy.5

ēē ganthē viukkamma, ēgē samaṇa māhaṇā
ayāṇantā viussitā, sattā kāmēhiṁ māṇavā // Sūy.6

santi pañcaṁ mahabbhūyā, ihamēgēsimāhiyā
puḍhavī āu tēū vā, vāū āgāsa pañcamā // Sūy.7

ēē pañca mahabbhūyā, tēbbhō ēgō tti āhiyā
aha tēsiṁ vināsē u, vināsō hōi dēhinō // Sūy.8

jahā ya puḍhavīthūbhē, ēgē nāṇā hi dīsaï
ēvaṁ bhō! kasiṇē lōē, viṇṇū nāṇāhiṁ dīsaē // Sūy.9

ēvamēgē tti jappanti, mandā ārambha nissiyā
ēgē kiccā sayaṁ pāvaṁ, tivvaṁ dukkhaṁ niyacchaï // Sūy.10

pattēyaṁ kasiṇē āyā, jē bālā jē ya paṇḍiyā
santi pēccā na tē santi, natthi sattōvavāiyā // Sūy.11

natthi punnē va pāvē vā, natthi lōē iō'varē
sarīrassa vināsēṇaṁ vināsō hōi dēhinō // Sūy.12

kuvvaṁ ca kārayaṁ cēva, savvaṁ kuvvaṁ na vijjaï
ēvaṁ akāraō appā, ēvaṁ tē u pagabbhiyā // Sūy.13

jē tē u vāiṇō ēvaṁ, lōē tēsiṁ kaō siyā?
tamāō tē tamaṁ janti, mandā ārambha nissiyā // Sūy.14

santi pañca mahabbhūyā, ihamēgēsiṁ āhiyā
āyachaṭṭhō puṇō āhu, āyā lōgē ya sāsaē // Sūy.15

duhaō tē na viṇassanti, nō ya uppajjaē asaṁ
savvē'vi savvahā bhāvā, niyattībhāvamāgayā // Sūy.16

pañca khandhē vayantēgē, bālā u khaṇajōiṇō
annō annō nēvāhu, hēuyaṁ ca ahēuyaṁ // Sūy.17

puḍhavī āū tēū ya, tahā vāū ya ēgaō
cattāri dhāuṇō rūvaṁ, ēvamāhaṁsu jāṇagā // Sūy.18

agāramāvasantā vi, araṇṇā vā vi pavvayā
imaṁ darisaṇamāvaṇṇā, savvadukkhā vimuccati // Sūy.19

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē ōhantarā''hiyā // Sūy.20

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē saṁsārapāragā // Sūy.21

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē gabbhassa pāragā // Sūy.22

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē jammassa pāragā // Sūy.23

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē dukkhassa pāragā // Sūy.24

tē nāvi sandhiṁ naccāṇaṁ, na tē dhammaviū janā
jē tē u vāiṇō ēvaṁ, na tē mārassa pāragā // Sūy.25

nānāvihāiṁ dukkhāiṁ, anuhavanti puṇō puṇō
saṁsāracakkavālaṁmi, vāhimaccujarākulē // Sūy.26

uccāvayāṇi gacchantā, gabbhamēssaṁ ti nantasō
nāyaputtē mahāvīrē, ēvamāha jinōttamē // Sūy.27

tti bēmi. 

ādhāyaṁ puṇa ēgēsiṁ, uvavannā puḍhō jiyā
vēdayanti suhaṁ dukkhaṁ, aduvā luppanti ṭhāṇaō // Sūy.28

na taṁ sayaṁ kaḍaṁ dukkhaṁ, na ya annakaḍaṁ ca ṇaṁ
suhaṁ vā jaï vā dukkhaṁ, sēhiyaṁ vā asēhiyaṁ // Sūy.29

na sayaṁ kaḍaṁ na annēhiṁ, vēdayanti puḍhō jiyā
saṅgaïyaṁ taṁ tahā tēsiṁ, ihamēgēsiṁ āhiyaṁ // Sūy.30

ēvamēyāṇi jampantā, bālā paṇḍiyamāninō
niyayāniyayaṁ santaṁ, ayāṇantā abuddhiyā // Sūy.31

ēvamēgē u pāsatthā, tē bhujjō vippagabbhiyā
ēvaṁ uvaṭṭhiyā santā, na tē dukkhavimōkkhayā // Sūy.32

javiṇō migā jahā santā, paritāṇēṇa vajjiyā
asaṅkiyāiṁ saṅkanti, saṅkiyāiṁ asaṅkiṇō // Sūy.33

paritāṇiyāṇi saṅkantā, pāsitāṇi asaṅkiṇō
annāṇabhayasaṁviggā, sampalinti tahiṁ tahiṁ // Sūy.34

aha taṁ pavējja bajjhaṁ ahē bajjhassa vā vaē
muccējja payapāsāō, taṁ tu mandē ṇa dēhaē // Sūy.35

ahiyappā'hiyapaṇṇāṇē, visamantēnuvāgaē
sē baddhē payapāsāiṁ, tattha ghāyaṁ niyacchaï // Sūy.36

ēvaṁ tu samaṇā ēgē, micchādiṭṭhī anāriyā
asaṅkiyāiṁ saṅkanti, saṅkiyāiṁ asaṅkiṇō // Sūy.37

dhammapannavaṇā jā sā, taṁ tu saṅkanti mūḍhagā
ārambhāiṁ na saṅkanti, aviyattā akōviyā // Sūy.38

savvappagaṁ viukkassaṁ, savvaṁ nūmaṁ vihūṇiyā
appattiyaṁ akammaṁsē, ēyamaṭṭhaṁ migē cuē // Sūy.39

jē ēyaṁ nābhijāṇanti, micchādiṭṭhī anāriyā
migā vā pāsabaddhā tē ghāyamēsanti nantasō // Sūy.40

māhaṇā samaṇā ēgē, savvē nāṇaṁ sayaṁ vaē
savvalōgē'vi jē pāṇā, na tē jāṇanti kiñcaṇa // Sūy.41

milakkhū amilakkhussa, jahā vuttāṇubhāsaē
na hēuṁ sē viyāṇāi, bhāsiyaṁ ta'nubhāsaē // Sūy.42

ēvamannāṇiyā nāṇaṁ, vayantā vi sayaṁ sayaṁ
nicchayatthaṁ na jāṇanti, milakkhūvva abōhiyā // Sūy.43

annāṇiyāṇaṁ vīmaṁsā, annāṇēṇa niyacchaï
appaṇō ya paraṁ nālaṁ, kutō annāṇusāsiuṁ? // Sūy.44

vanē mūḍhē jahā jantū, mūḍhē nēyānugāmiē
dō vi ēē akōviyā, tivvaṁ sōyaṁ niyacchaī // Sūy.45

andhō andhaṁ pahaṁ nintō dūramaddhānugacchaī
āvajjē uppahaṁ jantū, aduvā panthānugāmiē // Sūy.46

ēvamēgē niyāgaṭṭhī, dhammamārāhagā vayaṁ
aduvā ahammamāvajjē, na tē savvajjuyaṁ vaē // Sūy.47

ēvamēgē viyakkāhiṁ nō annaṁ pajjuvāsiyā
appaṇō ya viyakkāhiṁ, ayamañjūhiṁ dummaī // Sūy.48

ēvaṁ takkāē sāhēntā, dhammādhammē akōviyā
dukkhaṁ tē nāituṭṭanti, saüṇī pañjaraṁ jahā // Sūy.49

sayaṁ sayaṁ pasaṁsantā, garahantā paraṁ vayaṁ
jē u tattha viussanti, saṁsāraṁ tē viussiyā // Sūy.50

ahāvaraṁ purakkhāyaṁ, kiriyāvāidarisaṇaṁ
kammacintāpaṇaṭṭhāṇaṁ, saṁsārassa pavaḍḍhaṇaṁ // Sūy.51

jāṇaṁ kāēṇa'nāuṭṭī, abuhō jaṁ ca hiṁsaï
puṭṭhō saṁvēdēi paraṁ, aviyattaṁ khu sāvajjaṁ // Sūy.52

santimē taō āyāṇā, jēhiṁ kīraï pāvagaṁ
abhikammā ya pēsā ya, manasā anujāṇiyā // Sūy.53

ēē u taō āyāṇā, jēhiṁ kīraï pāvagaṁ
ēvaṁ bhāvavisōhīē, nivvāṇamabhigacchaï // Sūy.54

puttaṁ pitā samārambha, āhārajjē asañjaē
bhuñjamāṇō vi mēhāvī, kammuṇā nōvalippatē // Sūy.55

manasā jē paüssanti, cittaṁ tēsiṁ na vijjaï
anavajjaṁ atahaṁ tēsiṁ, na tē saṁvuḍacāriṇō // Sūy.56

iccēyāhi ya diṭṭhīhiṁ, sāyāgāravanissiyā
saraṇaṁ ti mannamāṇā, sēvantī pāvagaṁ janā // Sūy.57

jahā assāviṇiṁ nāvaṁ, jāiandhō durūhiyā
icchaī pāramāgantuṁ, antarā ya visīyaī // Sūy.58

ēvaṁ tu samaṇā ēgē, micchādiṭṭhī anāriyā
saṁsārapārakaṅkhī tē, saṁsāraṁ anupariyaṭṭanti // Sūy.59

tti bēmi. 

jaṁ kiñci vi pūikaḍaṁ, saḍḍhī māgantu mīhiyaṁ
sahassantariyaṁ bhuñjē, dupakkhaṁ cēva sēvaī // Sūy.60

tamēva aviyāṇantā, visamaṁsi akōviyā
macchā vēsāliyā cēva, udagassa'bhiyāgamē // Sūy.61

udagassa pabhāvēṇaṁ, sukkaṁmi ghātamēnti u
ḍhaṅkēhi ya kaṅkēhi ya, āmisatthēhiṁ tē duhī // Sūy.62

ēvaṁ tu samaṇā ēgē, vaṭṭamāṇa suhēsiṇō
macchā vēsāliyā cēva, ghāyamēssanti nantasō // Sūy.63

iṇamannaṁ tu annāṇaṁ, ihamēgēsiṁ āhiyaṁ
dēvaüttē ayaṁ lōē, bambhaüttē tti āvarē // Sūy.64

īsarēṇa kaḍē lōē, pahāṇāi tahāvarē
jīvājīvasamāuttē, suhadukkhasamanniē // Sūy.65

sayambhuṇā kaḍē lōē, iti vuttaṁ mahēsiṇā
mārēṇa santhuyā māyā, tēṇa lōē asāsaē // Sūy.66

māhaṇā samaṇā ēgē, āha aṇḍakaḍē jagē
asō tattamakāsī ya, ayāṇantā musaṁ vaē // Sūy.67

saēhiṁ pariyāēhiṁ, lōgaṁ būyā kaḍē tti ya
tattaṁ tē na viyāṇanti, na vināsī kayāi vi // Sūy.68

amaṇunna samuppāyaṁ, dukkhamēva vijāṇiyā
samuppāyamajāṇantā, kahaṁ nāhinti saṁvaraṁ? // Sūy.69

suddhē apāvaē āyā, ihamēgēsiṁ āhiyaṁ
puṇō kīḍḍāpadōsēṇaṁ, sē tattha avarajjhaī // Sūy.70

iha saṁvuḍē munī jāē, pacchā hōi apāvaē
viyaḍambu jahā bhujjō, nīrayaṁ sarayaṁ tahā // Sūy.71

ēyāṇuvīi mēhāvī, bambhacērēṇa tē vasē
puḍhō pāvāuyā savvē, akkhāyārō sayaṁ sayaṁ // Sūy.72

saē saē uvaṭṭhāṇē, siddhimēva na annahā
ahō ihēva vasavattī, savvakāmasamappiē // Sūy.73

siddhā ya tē arōgā ya, ihamēgēsiṁ āhiyaṁ
siddhimēva purō kāuṁ sāsaē gaḍhiyā narā // Sūy.74

asaṁvuḍā anādīyaṁ bhamihinti puṇō-puṇō
kappakālamuvajjanti, ṭhāṇā āsurakibbisiyā // Sūy.75

tti bēmi. 

ētē jiyā bhō! na saraṇaṁ, bālā paṇḍiyamāninō
hiccā ṇaṁ puvvasañjōgaṁ, siyā kiccōvaēsagā // Sūy.76

taṁ ca bhikkhū pariṇṇāya vijjaṁ tēsu ṇaṁ mucchaē
aṇukkassē appalīṇē, majjhēṇa muni jāvaē // Sūy.77

sapariggahā ya sārambhā, ihamēgēsiṁ āhiyaṁ
apariggahē anārambhā, bhikkhū tāṇaṁ parivvaē // Sūy.78

kaḍēsu ghāsamēsējjā, viū dattēsaṇaṁ carē
agiddhō vippamukkō ya, ōmāṇaṁ parivajjaē // Sūy.79

lōgavāyaṁ nisāmējjā, ihamēgēsiṁ āhiyaṁ
vivarīyapannasambhūyaṁ, annavuttaṁ tayāṇuyaṁ // Sūy.80

anantē nitiē lōē, sāsaē na vinassatī
antavaṁ nitiē lōē, ii dhīrō'tipāsaī // Sūy.81

aparimāṇaṁ viyāṇāi, ihamēgēsiṁ āhiyaṁ
savvattha saparimāṇaṁ, ii dhīrō'tipāsaī // Sūy.82

jē kēi tasā pāṇā, ciṭṭhanti adu thāvarā
pariyāē atthi sē añjū, jēṇa tē tasathāvarā // Sūy.83

urālaṁ jagatō jōgaṁ, vivajjāsaṁ palēnti ya
savvē akantadukkhā ya, aō savvē ahiṁsitā // Sūy.84

ēyaṁ khu nāṇiṇō sāraṁ, jaṁ na hiṁsaï kañcana
ahiṁsā samayaṁ cēva, ēyāvantaṁ viyāṇiyā // Sūy.85

vusitē vigayagēhi ya, āyāṇaṁ samparakkhaē
cariyāsaṇa sējjāsu, bhattapānē ya antasō // Sūy.86

ētēhiṁ tihiṁ ṭhāṇēhiṁ, sañjaē sayayaṁ munī
ukkasaṁ jalaṇaṁ nūmaṁ, majjhatthaṁ ca vigiñcaē // Sūy.87

samiē tu sayā sāhū, pañcasavaṁra saṁvuḍē
sitēhiṁ asitē bhikkhū, āmōkkhāē parivvaējjāsi // Sūy.88

tti bēmi. 

[vēyāliē]

sambujjhaha kiṁ na bujjhahā ?, sambōhī khalu pēcca dullahā
nō hūvaṇamanti rāiō, nō sulabhaṁ punarāvi jīviyaṁ // Sūy.89

ḍaharā vuḍḍhā ya pāsaha, gabbhatthā vi cayanti mānavā
sēṇē jaha vaṭṭayaṁ harē, ēvaṁ āukhayaṁmi tuṭṭaī // Sūy.90

māyāhiṁ piyāhiṁ luppaī, nō sulahā sugaī ya pēccaō
ēyāiṁ bhayāiṁ pēhiyā, ārambhā viramējja suvvaē // Sūy.91

jamiṇaṁ jagaī puḍhō jagā, kammēhiṁ luppanti pāṇiṇō
sayamēva kaḍēhiṁ gāhaī, nō tassa muccējja'puṭṭhavaṁ // Sūy.92

dēvā gandhavvarakkhasā, asurā bhūmicarā sarīsivā
rāyanara sēṭṭhi māhaṇā, ṭhāṇā tē'vi cayanti dukkhiyā // Sūy.93

kāmēhiṁ na santhavēhi giddhā, kammasahā kālēṇa jantavō
tālē jaha bandhanaccuē, ēvaṁ āukkhayaṁmi tuṭṭaī // Sūy.94

jē yāvi bahussuē siyā, dhammiē māhaṇē bhikkhuē siyā
abhinūmakaḍēhiṁ mucchiē, tivvaṁ sē kammēhiṁ kiccatī // Sūy.95

aha pāsa vivēgamuṭṭhiē, avitiṇṇē iha bhāsaī dhuvaṁ
nāhisi āraṁ kaō paraṁ ?, vēhāsē kammēhiṁ kiccaī // Sūy.96

jaï vi ya nigiṇē kisē carē, jaï vi ya bhuñjiya māsamantasō
jē iha māyādi mijjaī, āgantā gabbhāya nantasō // Sūy.97

purisōrama pāvakammuṇā, paliyantaṁ manuyāṇa jīviyaṁ
saṇṇā iha kāmamucchiyā, mōhaṁ janti narā asaṁvuḍā // Sūy.98

jayayaṁ viharāhi jōgavaṁ, anupāṇā panthā duruttarā
anusāsaṇamēva pakkamē, vīrēhiṁ sammaṁ pavēiyaṁ // Sūy.99

virayā vīrā samuṭṭhiyā, kōhakāyariyāi pīsaṇā
pāṇē na haṇanti savvasō, pāvāō virayā'bhinivvuḍā // Sūy.100

na vi tā ahamēva luppaē, luppantī lōgaṁsi pāṇiṇō
ēvaṁ sahiēhiṁ pāsaē, anihē sē puṭṭhē ahiyāsaē // Sūy.101

dhuṇiyā kuliyaṁ va lēvavaṁ, kisaē dēhamanāsanā iha
avihiṁsāmēva pavvaē, anudhammē muṇiṇā pavēiō // Sūy.102

saüṇī jaha paṁsuguṇḍiyā, vihuṇiya dhaṁsayaī siyaṁ rayaṁ
ēvaṁ daviōvahāṇavaṁ kammaṁ, khavaï tavassi māhaṇē // Sūy.103

uṭṭhiyamanagāramēsaṇaṁ, samaṇaṁ ṭhāṇaṭhiyaṁ tavassiṇaṁ
ḍaharā vuḍḍhā ya patthaē, avi sussē na ya taṁ labhē janā // Sūy.104

jaï kāluṇiyāṇi kāsiyā, jaï rōyanti ya puttakāraṇā
daviyaṁ bhikkhuṁ samuṭṭhiyaṁ, nō labbhanti ṇaṁ saṇṭhavēttaē // Sūy.105

jaïviya kāmēhiṁ lāviyā, jaï nējjāhi ṇu bandhiuṁ gharaṁ
jaï jīvita nāvakaṅkhiē nō labbhanti taṁ saṇṭhavēttaē // Sūy.106

sēhanti ya ṇaṁ mamāiṇō, māyāpiyā ya suyā ya bhāriyā
pōsāhi na pōsaō tumaṁ, lōgaṁ paraṁ pi jahāsi pōsaṇē // Sūy.107

annē annēhiṁ mucchiyā, mōhaṁ janti narā asaṁvuḍā
visamaṁ visamēhiṁ gāhiyā, tē pāvēhiṁ puṇō pagabbhiyā // Sūy.108

tamhā davi ikkha paṇḍiē, pāvāō viratē'bhinivvuḍē
paṇaē vīrē mahāvihiṁ, siddhipahaṁ nēyāuyaṁ dhuvaṁ // Sūy.109

vēyāliyamaggamāgaō, manavayasā kāēṇa saṁvuḍō
ciccā vittaṁ ca nāyaō, ārambhaṁ ca susaṁvuḍē carē // Sūy.110

ttibēmi. 

tayasaṁ va jahāiṁ sē rayaṁ, ii saṅkhāya munī na majjaī
gōyannatarēṇa māhaṇē ahasēyakarī annēsi iṅkhiṇī // Sūy.111

jō paribhavaī paraṁ janaṁ, saṁsārē parivattaī mahaṁ
adu iṅkhiṇiyā u pāviyā, iha saṅkhāya munī na majjaī // Sūy.112

jē yāvi anāyagē siyā, jē vi ya pēsagapēsaē siyā
jō mōnapayaṁ uvaṭṭhiē, nō lajjē samayaṁ sayā''yarē // Sūy.113

sama annayaraṁmi sañjamē, saṁsuddhē samaṇē parivvaē
jā āvakahā samāhiē, daviē kālamakāsi paṇḍiē // Sūy.114

dūraṁ anupassiyā munī, tīyaṁ dhammamanāgayaṁ tahā
puṭṭhē parusēhiṁ māhaṇē, avi haṇṇū samayaṁsi rīyaï // Sūy.115

paṇṇasamattē sayā jaē, samatā dhammamudāharē munī
suhumē u sayā alūsaē, nō kujjhē nō māṇi māhaṇē // Sūy.116

bahujananamaṇaṁmi saṁvuḍē, savvaṭṭhēhiṁ narē anissiē
haraē va sayā anāvilē, dhammaṁ pādurakāsi kāsavaṁ // Sūy.117

bahavē pāṇā puḍhō siyā, pattēyaṁ samayaṁ samīhiyā
jē mōnapayaṁ uvaṭṭhiē, viraïṁ tattha akāsi paṇḍiē // Sūy.118

dhammassa ya pāragē munī, ārambhassa ya antaē ṭhiē
sōyanti ya ṇaṁ mamāiṇō, nō ya labhantō niyaṁ pariggahaṁ // Sūy.119

ihalōgē duhāvahaṁ viū, paralōgē ya duhaṁ-duhāvahaṁ
viddhaṁsaṇa dhammamēva taṁ, iti vijjaṁ kō'gāramāvasē // Sūy.120

mahayā paligōva jāṇiyā, jā vi ya vandaṇapūyaṇā ihaṁ
suhumē sallē duruddharē, viumantā payahijja santhavaṁ // Sūy.121

ēgē carē ṭhāṇamāsanē, sayanē ēgē samāhiē siyā
bhikkhū uvahāṇavīriē, vaïguttē ajjhattasaṁvuḍē // Sūy.122

nō pīhē na yāvapaṅguṇē, dāraṁ sunnagharassa sañjaē
puṭṭhē na udāharē vayaṁ, na samucchē nō santharē taṇaṁ // Sūy.123

jattha'tthamiē anāulē, samavisamāiṁ munī'hiyāsaē
caragā aduvā vi bhēravā, aduvā tattha sirīsivā siyā // Sūy.124

tiriyā manuyā ya divvagā, uvasaggā tivihā'hiyāsaē
lōmādīyaṁ na hārisē, sunnāgāragaē mahāmunī // Sūy.125

nō abhikaṅkhējja jīviyaṁ, nō'vi ya pūyaṇapatthaē siyā
abbhatthamuvēnti bhēravā, sunnāgāragayassa bhikkhuṇō // Sūy.126

uvanīyatarassa tāiṇō, bhayamāṇassa vivikkamāsanaṁ
sāmāiyamāhu tassa jaṁ, jō appāṇaṁ bhaē na daṁsaē // Sūy.127

usiṇōdagatattabhōiṇō, ghammaṭṭhiyassa munissa hīmatō
saṁsaggi asāhu rāihiṁ, asamāhī u tahāgayassa vi // Sūy.128

ahigaraṇakaḍassa bhikkhuṇō, vayamāṇassa pasajjha dāruṇaṁ
aṭṭhē parihāyaī bahuṁ, ahigaraṇaṁ na karējja paṇḍiē // Sūy.129

sīōdaga paḍidugañchiṇō, apaḍiṇṇassa lavāvasakkiṇō
sāmāiyamāhu tassa jaṁ, jō gihimattē'sanaṁ na bhuñjaī // Sūy.130

na ya saṅkhayamāhu jīviyaṁ, taha vi ya bālajanō pagabbhaī
bālē pāvēhiṁ bhijjaī, ii saṅkhāya munī na majjaī // Sūy.131

chandēṇa palē imā payā, bahumāyā mōhēṇa pāuḍā
viyaḍēṇa palēnti māhaṇē, sīuṇhaṁ vayasā'hiyāsaē // Sūy.132

kujaē aparājiē jahā, akkhēhiṁ kusalēhiṁ dīvayaṁ
kaḍamēva gahāya nō kaliṁ, nō tīyaṁ nō cēva dāvaraṁ // Sūy.133

ēvaṁ lōgaṁmi tāiṇā, buiē jē dhammē anuttarē
taṁ giṇha hiyaṁ ti uttamaṁ, kaḍamiva sēsa'vahāya paṇḍiē // Sūy.134

uttara maṇuyāṇa āhiyā, gāmadhamma iti mē anussuyaṁ
jaṁsī virayā samuṭṭhiyā, kāsavassa anudhammacāriṇō // Sūy.135

jē ēya caranti āhiyaṁ, nāēṇaṁ mahayā mahēsiṇā
tē uṭṭhiyaṁ tē samuṭṭhiyā, annō'nnaṁ sārēnti dhammaō // Sūy.136

mā pēha purā paṇāmaē, abhikaṅkhē uvahiṁ dhuṇittaē
jē dūmaṇa tēhiṁ nō nayā, tē jāṇanti samāhimāhiyaṁ // Sūy.137

nō kāhiē hōjja sañjaē, pāsaṇiē na ya sampasāraē
naccā dhammaṁ anuttaraṁ kayakiriē ya na yāvi māmaē // Sūy.138

channaṁ ca pasaṁsa nō karē, na ya ukkōsa pagāsa māhaṇē
tēsiṁ suvivēgamāhiē, paṇayā jēhiṁ sujhōsiyaṁ ghuyaṁ // Sūy.139

anihē sahiē susaṁvuḍē, dhammaṭṭhī uvahāṇavīriē
viharējja samāhiindiē attahiaṁ duhēṇa labbhatē // Sūy.140

na hi nūna purā anussuyaṁ, aduvā taṁ taha nō samuṭṭhiyaṁ
muṇiṇā sāmāiyāhiyaṁ, nāēṇaṁ jagasavvadaṁsiṇā // Sūy.141

ēvaṁ mattā mahantaraṁ, dhammamiṇaṁ sahiyā bahū janā
guruṇō chandānuvattagā, virayā tiṇṇā mahōghamāhiyaṁ // Sūy.142

tti bēmi. 

saṁvuḍakammassa bhikkhuṇō, jaṁ dukkhaṁ puṭṭhaṁ abōhiē
taṁ sañjamaō'vacijjaī, maraṇaṁ hēcca vayanti paṇḍiyā // Sūy.143

jē vinnavaṇāhi'jōsiyā, santiṇṇēhiṁ samaṁ viyāhiyā
tamhā uḍḍhaṁ ti pāsahā, adakkhū kāmāī rōgavaṁ // Sūy.144

aggaṁ vaṇiēhiṁ āhiyaṁ, dhārēntī rāiṇayā ihaṁ
ēvaṁ paramā mahavvayā, akkhāyā u sarāibhōyaṇā // Sūy.145

jē iha sāyāṇugā narā, ajjhōvavannā kāmēhiṁ mucchiyā
kivaṇēṇa samaṁ pagabbhiyā, na vi jāṇanti samāhimāhiyaṁ // Sūy.146

vāhēṇa jahā va vicchaē, abalē hōi gavaṁ pacōiē
sē antasō appathāmaē, nāīvahaï abalē visīyaï // Sūy.147

ēvaṁ kāmēsaṇaṁ viū, ajja suē payahējja santhavaṁ
kāmī kāmē na kāmaē, laddhē vā vi aladdha kaṇhuī // Sūy.148

mā paccha asāhuyā bhavē, accēhī anusāsa appagaṁ
ahiyaṁ ca asāhu sōyaī, sē thaṇaī paridēvaī bahuṁ // Sūy.149

iha jīviyamēva pāsahā, taruṇa ēvāsasayassa tuṭṭaī
ittaravāsē va bujjhaha giddha narā kāmēsu mucchiyā // Sūy.150

jē iha ārambhanissiyā, āyadaṇḍa ēgantalūsagā
gantā tē pāvalōgayaṁ, cirarāyaṁ āsuriyaṁ disaṁ // Sūy.151

na ya saṅkhayamāhu jīvīyaṁ, taha vi ya bālajanō pagabbhaī
paccuppannēṇa kāriyaṁ kē daṭṭhuṁ paralōgamāgaē ? // Sūy.152

adakkhuva dakkhuvāhiyaṁ saddahasū adakkhudaṁsaṇā
handi hu suniruddhadaṁsaṇē mōhaṇijjēṇa kaḍēṇa kammuṇā // Sūy.153

dukkhī mōhē puṇō puṇō, nivvindējja silōgapūyaṇaṁ
ēvaṁ sahiē'hipāsaē, āyatulaṁ pāṇēhiṁ sañjaē // Sūy.154

gāraṁ pi ya āvasē narē, anupuvvaṁ pāṇēhiṁ sañjaē
samayā savvattha suvvaē, dēvāṇaṁ gacchē salōgayaṁ // Sūy.155

sōccā bhagavānusāsanaṁ, saccē tattha karējjuvakkamaṁ
savvattha vinīyamacchērē, uñchaṁ bhikkhuṁ visuddhamāharē // Sūy.156

savvaṁ naccā ahiṭṭhaē, dhammaṭṭhī uvahāṇavīriē
guttē juttē sayā jaē, āyaparē paramāyataṭṭhiē // Sūy.157

vittaṁ pasavō ya nāiō, taṁ bālē saraṇaṁ ti mannaī
ēē mama tēsuvi ahaṁ, nō tāṇaṁ saraṇaṁ na vijjaī // Sūy.158

abbhāgamiyaṁmi vā duhē, ahavā uvakkamiē bhavantiē
ēgassa gaī ya āgaī, vidu mantā saraṇaṁ na mannaī // Sūy.159

savvē sayakammakappiyā, aviyattēṇa duhēṇa pāṇiṇō
hiṇḍanti bhayāulā saḍhā, jāijarāmaraṇēhi'bhidduyā // Sūy.160

iṇamēva khaṇaṁ viyāṇiyā, nō sulabhaṁ bōhi ca āhiyaṁ
ēvaṁ sahiē'hiyāsaē, āha jinē iṇamēva sēsagā // Sūy.161

abhaviṁsu purā vi bhikkhuvō, āēsā vi bhavanti suvvayā
ēyāiṁ guṇāiṁ āhu tē, kāsavassa anudhammacāriṇō // Sūy.162

tivihēṇa vi pāṇa mā haṇē, āyahiē aniyāṇa saṁvuḍē
ēvaṁ siddhā anantasō, sampaï jē ya anāgayāvarē // Sūy.163

ēvaṁ sē udāhu anuttaranāṇī anuttaradaṁsī anuttaranāṇadaṁsaṇadharē
arahā nāyaputtē bhagavaṁ, vēsāliē viyāhiē // Sūy.164

tti bēmi. 

[uvasaggapariṇṇā]

sūraṁ maṇṇaï appāṇaṁ, jāva jēyaṁ na passaī
jujjhantaṁ daḍhadhammāṇaṁ sisupālō va mahārahaṁ // Sūy.165

payāyā sūrā raṇasīsē, saṅgāmaṁmi uvaṭṭhiē
māyā puttaṁ na jāṇāi, jēēṇa parivicchiē // Sūy.166

ēvaṁ sēhē vi appuṭṭhē, bhikkhucariyā akōviē
sūraṁ mannaï appāṇaṁ, jāva lūhaṁ na sēvaē // Sūy.167

jayā hēmantamāsaṁmi, sīyaṁ phusaï savāyagaṁ
tattha mandā visīyanti, rajjahīṇā va khattiyā // Sūy.168

puṭṭhē gimhāhitāvēṇaṁ, vimānē supivāsiē
tattha mandā visīyanti, macchā appōdaē jahā // Sūy.169

sayā dattēsaṇā dukkhā jāyaṇā duppaṇōlliyā
kammattā dubbhagā cēva, icchāhaṁsu puḍhōjanā // Sūy.170

ēē saddē acāyantā, gāmēsu nagarēsu vā
tattha mandā visīyanti, saṅgāmaṁmi va bhīruyā // Sūy.171

appēgē khudhiyaṁ bhikkhu, suṇī ḍaṁsaï lūsaē
tattha mandā visīyanti, tēupuṭṭhā va pāṇiṇō // Sūy.172

appēgē paḍibhāsanti, pāḍipanthiyamāgayā
paḍiyāragayā ēē, jē ēē ēvajīviṇō // Sūy.173

appēgē vaï juñjanti, nagiṇā piṇḍōlagāhamā
muṇḍā kaṇḍū-viṇaṭṭhaṅgā, ujjallā asamāhiyā // Sūy.174

ēvaṁ vippaḍivannēgē appaṇā u ajāṇayā
tamāō tē tamaṁ janti mandā mōhēṇa pāuḍā // Sūy.175

puṭṭhō ya daṁsamasagēhiṁ, taṇaphāsamacāiyā
na mē diṭṭhē parē lōē, jaï paraṁ maraṇaṁ siyā // Sūy.176

santattā kēsalōēṇaṁ, bambhacēra-parāiyā
tattha mandā visīyanti macchā paviṭṭhā va kēyaṇē // Sūy.177

āyadaṇḍasamāyārē, micchāsaṇṭhiyabhāvaṇā
harisappaōsamāvannā kēī lūsanti'nāriyā // Sūy.178

appēgē paliyantē siṁ cārō cōrō tti suvvayaṁ
bandhanti bhikkhuyaṁ bālā, kasāyavayaṇēhi ya // Sūy.179

tattha daṇḍēṇa saṁvītē, muṭṭhiṇā adu phalēṇa vā
nāīṇaṁ saraī bālē, itthī vā kuddhagāmiṇī // Sūy.180

ēē bhō! kasiṇā phāsā, pharusā durahiyāsayā
hatthī vā sarasaṁvīttā kīvā vasa gayā gihaṁ // Sūy.181

tti bēmi. 

ahimē suhumā saṅgā, bhikkhūṇaṁ jē duruttarā
jattha ēgē visīyanti, na cayanti javittaē // Sūy.182

appēgē nāyaō dissa, rōyanti parivāriyā
pōsa ṇē tāta! puṭṭhō'si kassa tāta! jahāsi ṇē? // Sūy.183

piyā tē thēraō tāta! sasā tē khuḍḍiyā imā
bhāyarō tē sagā tāta! sōyarā kiṁ jahāsi ṇē ? // Sūy.184

māyaraṁ piyaraṁ pōsa, ēva lōgō bhavissaï
ēvaṁ khu lōiyaṁ tāta! jē pālēnti u māyaraṁ // Sūy.185

uttarā mahurullāvā, puttā tē tāta! khuḍḍayā
bhāriyā tē navā tāta! mā sā annaṁ janaṁ gamē // Sūy.186

ēhi tāta! gharaṁ jāmō, mā ya kammē sahā vayaṁ
bīyaṁ pi tāya! pāsāmō, jāmu tāva sayaṁ gihaṁ // Sūy.187

gantuṁ tāta! puṇōgacchē, na tēṇāsamaṇō siyā
akāmagaṁ parikkamaṁ kō taṁ vārēumarihaï? // Sūy.188

jaṁ kiñci anagaṁ tāta !, taṁ pi savvaṁ samīkataṁ
hiraṇṇaṁ vavahārāi, taṁ pi dāhāmu tē vayaṁ // Sūy.189

iccēva ṇaṁ susēhanti, kāluṇīyasamuṭṭhiyā
vibaddhō nāisaṅgēhi, taō'gāraṁ pahāvaï // Sūy.190

jahā rukkhaṁ vanē jāyaṁ, māluyā paḍibandhaī
ēva ṇaṁ paḍibandhanti, nāyaō asamāhiṇā // Sūy.191

vibaddhō nāisaṅgēhiṁ, hatthī vā vi navaggahē
piṭṭhaō parisappanti, sūyagōvva adūraē // Sūy.192

ēē saṅgā maṇussāṇaṁ, pāyālā va atārimā
kīvā jattha ya kissanti, nāisaṅgēhi mucchiyā // Sūy.193

taṁ ca bhikkhū parinnāya, savvē saṅgā mahāsavā
jīviyaṁ nāvakaṅkhējjā, sōccā dhammamanuttaraṁ // Sūy.194

ahimē santi āvaṭṭā, kāsavēṇaṁ pavēiyā
buddhā jatthāvasappanti, sīyanti abuhā jahiṁ // Sūy.195

rāyāṇō rāya'maccā ya, māhaṇā aduva khattiyā
nimantayanti bhōgēhiṁ, bhikkhuyaṁ sāhujīviṇaṁ // Sūy.196

hattha'ssa-raha-jāṇēhiṁ, vihāragamaṇēhi ya
bhuñja bhōgē imē sagghē maharisī! pūjayāmu taṁ // Sūy.197

vatthagandhamalaṅkāraṁ itthīō sayaṇāṇi ya
bhuñjāhimāiṁ bhōgāiṁ āusō! pūjayāmu taṁ // Sūy.198

jō tumē niyamō ciṇṇō, bhikkhubhāvaṁmi suvvayā !
agāramāvasantassa, savvō saṁvijjaē tahā // Sūy.199

ciraṁ dūijjamāṇassa, dōsō dāṇiṁ kuō tava ?
iccēva ṇaṁ nimantēti, nīvārēṇa va sūyaraṁ // Sūy.200

cōiyā bhikkhucariyāē, acayantā javittaē
tattha mandā visīyanti, ujjāṇaṁsi va dubbalā // Sūy.201

acayantā va lūhēṇaṁ uvahāṇēṇa tajjiyā
tattha mandā visīyanti, ujjāṇaṁsi va jaraggavā // Sūy.202

ēvaṁ nimantaṇaṁ laddhuṁ, mucchiyā giddha itthisu
ajjhōvavannā kāmēhiṁ, cōijjantā gayā gihaṁ // Sūy.203

tti bēmi. 

jahā saṅgāmakālaṁmi, piṭṭhaō bhīru vēhaï
valayaṁ gahaṇaṁ nūmaṁ, kō jāṇaï parājayaṁ? // Sūy.204

muhuttāṇaṁ muhuttassa, muhuttō hōi tārisō
parājiyā'vasappāmō iti bhīru uvēhaī // Sūy.205

ēvaṁ tu samaṇā ēgē, abalaṁ naccāṇa appagaṁ
anāgayaṁ bhayaṁ dissa, avakappantimaṁ suyaṁ // Sūy.206

kō jāṇaï viūvātaṁ, itthīō udagāu vā
cōijjantā pavakkhāmō na, nō atthi pakappiyaṁ // Sūy.207

iccēva paḍilēhanti, valayāi paḍilēhiṇō
vitigiñchasamāvannā, panthāṇaṁ va akōviyā // Sūy.208

jē u saṅgāmakālaṁmi, nāyā sūrapuraṅgamā
nō tē piṭṭhamuvēhinti, kiṁ paraṁ maraṇaṁ siyā // Sūy.209

ēvaṁ samuṭṭhiē bhikkhū, vōsijjā'gārabandhaṇaṁ
ārambhaṁ tiriyaṁ kaṭṭu, attattāē parivvaē // Sūy.210

tamēgē paribhāsanti, bhikkhuyaṁ sāhujīviṇaṁ
jē ēvaṁ paribhāsanti, antaē tē samāhiē // Sūy.211

sambaddhasamakappā u, annamannēsu mucchiyā
piṇḍavāyaṁ gilāṇassa, jaṁ sārēha dalāha ya // Sūy.212

ēvaṁ tubbhē sarāgatthā, annamannamanuvvasā
naṭṭha-sappaha-sabbhāvā, saṁsārassa apāragā // Sūy.213

aha tē paribhāsējjā, bhikkhū mōkkhavisāraē
ēvaṁ tubbhē pabhāsantā, dupakkhaṁ cēva sēvahā // Sūy.214

tubbhē bhuñjaha pāēsu, gilāṇō'bhihaḍaṁmi yā
taṁ ca bīōdagaṁ bhōccā, tamuddēssādi jaṁ kaḍaṁ // Sūy.215

littā tivvābhitāvēṇaṁ, ujjhiyā asamāhiyā
nāikaṇḍūiyaṁ sēyaṁ aruyassāvarajjhaī // Sūy.216

tattēṇa anusiṭṭhā tē, apaḍiṇṇēṇa jāṇayā
na ēsa niyaē maggē, asamikkhā vaī kiī // Sūy.217

ērisā jā vaī ēsā, aggē vēṇu vva karisiyā
gihiṇō abhihaḍaṁ sēyaṁ, bhuñjiuṁ na u bhikkhuṇaṁ // Sūy.218

dhammapannavaṇā jā sā, sārambhā ṇa visōhiyā
na u ēyāhiṁ diṭṭhīhiṁ, puvvamāsi pagappiyaṁ // Sūy.219

savvāhiṁ anujuttīhiṁ acayantā javittaē
taō vāyaṁ nirākiccā, tē bhujjō vi pagabbhiyā // Sūy.220

rāgadōsābhibhūyappā micchattēṇa abhidduyā
akkōsē saraṇaṁ janti ṭaṅkaṇā iva pavvayaṁ // Sūy.221

bahuguṇappakappāiṁ, kujjā attasamāhiē
jēṇa'nnē na virujjhējjā, tēṇaṁ taṁ taṁ samāyarē // Sūy.222

imaṁ ca dhammamādāya, kāsavēṇa pavēiyaṁ
kujjā bhikkhū gilāṇassa, agilāē samāhiē // Sūy.223

saṅkhāya pēsalaṁ dhammaṁ, diṭṭhimaṁ parinivvuḍē
uvasaggē niyāmittā, āmōkkhāē parivvaējjāsi // Sūy.224

tti bēmi. 

āhaṁsu mahāpurisā, puvviṁ tatta tavōdhanā
udaēṇa siddhimāvannā, tattha mandō visīyaï // Sūy.225

abhuñjiyā namī vēdēhī, rāmaüttē ya bhuñjiyā
bāhuē udagaṁ bhōccā, tahā nārāyaṇē risī // Sūy.226

āsilē dēvilē cēva, dīvāyaṇa mahārisī
pārāsarē dagaṁ bhōccā, bīyāṇi hariyāṇi ya // Sūy.227

ēē puvvaṁ mahāpurisā, āhiyā iha saṁmayā
bhōccā bīōdagaṁ siddhā, ii mēyamanussuyaṁ // Sūy.228

tattha mandā visīyanti vāhacchinnā va gaddabhā
piṭṭhaō parisappanti, pīḍhasappīya sambhamē // Sūy.229

ihamēgē u bhāsanti, sātaṁ sātēṇa vijjaī
jē tattha āriyaṁ maggaṁ, paramaṁ ca samāhiyaṁ // Sūy.230

mā ēyaṁ avamannantā, appēṇaṁ lumpahā bahuṁ
ēyassa amōkkhāē ayōhāri vva jūraha // Sūy.231

pāṇāivāē vaṭṭantā, musāvāē asañjayā
adinnādāṇē vaṭṭantā, mēhuṇē ya pariggahē // Sūy.232

ēvamēgē u pāsatthā, pannavēnti anāriyā
itthīvasaṁ gayā bālā, jinasāsanaparaṁmuhā // Sūy.233

jahā gaṇḍaṁ pilāgaṁ vā, paripīlēttā muhuttagaṁ
ēvaṁ vinnavaṇitthīsu, dōsō tattha kaō siyā // Sūy.234

jahā mandhādaē nāma, thimiyaṁ piyati dagaṁ
ēvaṁ vinnavaṇitthīsu dōsō tattha kaō siyā ? // Sūy.235

jahā vihaṅgamā piṅgā, thimiyaṁ piyati dagaṁ
ēvaṁ vinnavaṇitthīsu, dōsō tattha kaō siyā ? // Sūy.236

ēvamēgē u pāsatthā micchādiṭṭhī anāriyā
ajjhōvavannā kāmēhiṁ, pūyaṇā iva taruṇaē // Sūy.237

anāgayamapassantā paccuppannagavēsagā
tē pacchā paritappanti, khīṇē āuṁmi jōvvaṇē // Sūy.238

jēhiṁ kālē parikkantaṁ, na pacchā paritappaē
tē dhīrā bandhaṇummukkā, nāvakaṅkhanti jīviyaṁ // Sūy.239

jahā naī vēyaraṇī, duttarā iha saṁmatā
ēvaṁ lōgaṁsi nārīō, duruttarā amaīmayā // Sūy.240

jēhiṁ nārīṇa sañjōgā, pūyaṇā piṭṭhaō kayā
savvamēyaṁ nirākiccā, tē ṭhiyā susamāhīē // Sūy.241

ēē ōdhaṁ tarissanti, samuddaṁ vavahāriṇō
jattha pāṇā visannāsī, kiccantī sayakammuṇā // Sūy.242

taṁ ca bhikkhū pariṇṇāya suvvaē samiē carē
musāvāyaṁ vivajjējjā, adiṇṇādāṇaṁ ca vōsirē // Sūy.243

uḍḍhamahē tiriyaṁ vā, jē kēī tasathāvarā
savvattha viratiṁ kujjā, santi nivvāṇamāhiyaṁ // Sūy.244

imaṁ ca dhammamādāya kāsavēṇa pavēiyaṁ
kujjā bhikkhū gilāṇassa, agilāē samāhiē // Sūy.245

saṅkhāya pēsalaṁ dhammaṁ, diṭṭhimaṁ parinivvuḍē
uvasaggē niyāmittā, āmōkkhāē parivvaējjāsi // Sūy.246

tti bēmi. 

[itthipariṇṇā]

jē māyaraṁ ca piyaraṁ ca, vippajahāya puvvasañjōgaṁ
ēgē sahiē carissāmi, āratamēhuṇō vivittēsī // Sūy.247

suhumēṇaṁ taṁ parikkamma, channapaēṇa itthīō mandā
uvāyaṁ pi tāō jāṇanti, jaha lissanti bhikkhuṇō ēgē // Sūy.248

pāsē bhisaṁ nisīyanti, abhikkhaṇaṁ pōsavatthaṁ parihinti
kāyaṁ ahē vi daṁsanti, bāhu muddhaṭṭu kakkhamanuvvajē // Sūy.249

sayaṇāsaṇēhiṁ jōggēhiṁ, itthīō ēgayā nimantati
ēyāṇi cēva sē jāṇē, pāsāṇi virūvarūvāṇi // Sūy.250

nō tāsu cakkhu sandhējjā, nō vi ya sāhasaṁ samabhijāṇē
nō saddhiyaṁ pi viharējjā, ēvamappā surakkhiō hōi // Sūy.251

āmantiya ussāviyā, bhikkhuṁ āyasā nimantēti
ēyāṇi cēva sē jāṇē, saddāṇi virūvarūvāṇi // Sūy.252

manabandhaṇēhiṁ nēgēhiṁ, kaluṇavinīyamuvagasittāṇaṁ
adu mañjulāiṁ bhāsanti, āṇavayanti bhinnakahāhiṁ // Sūy.253

sīhaṁ jahā va kuṇimēṇaṁ, nibbhayamēgacaranti pāsēṇaṁ
ēvitthiyāō bandhanti, saṁvuḍaṁ ēgatiyamanagāraṁ // Sūy.254

aha tattha puṇō namayanti, rahakārō va nēmi ānupuvvīē
baddhē miē va pāsēṇaṁ, phandantē vi na muccaī tāhē // Sūy.255

aha sē'ṇutappaī pacchā, bhōccā pāyasaṁ va visamissaṁ
ēvaṁ vivēgamādāya, saṁvāsō na kappaē daviē // Sūy.256

tamhā u vajjaē itthī, visalittaṁ va kaṇṭagaṁ naccā
ōē kulāṇi vasavattī, āghātē na sē vi nigganthē // Sūy.257

jē ēyaṁ uñchaṁ anugiddhā, annayarā hunti kusīlāṇaṁ
sutavassiē vi sē bhikkhū, nō viharē saha namitthīsu // Sūy.258

avi ghūyarāhiṁ suṇhāhiṁ, dhāīhiṁ aduvā dāsīhiṁ
mahatīhiṁ vā kumārīhiṁ, santhavaṁ sē na kujjā anagārē // Sūy.259

adu nāiṇaṁ va suhiṇaṁ vā, appiyaṁ daṭṭhu ēgayā hōi
giddhā sattā kāmēhiṁ, rakkhaṇapōsaṇē manussō'si // Sūy.260

samaṇaṁ pi daṭṭhūdāsīṇaṁ, tattha vi tāva ēgē kuppanti
aduvā bhōyaṇēhiṁ natthēhiṁ, itthīdōsaṁ saṅkiṇō hōnti // Sūy.261

kuvvanti santhavaṁ tāhiṁ, pabbhaṭṭhā samāhijōgēhiṁ
tamhā samaṇā na samēnti, āyahiyāē sannisējjāō // Sūy.262

bahavē gihāiṁ avahaṭṭu, missībhāvaṁ patthuyā ya ēgē
dhuvamaggamēva pavayanti, vāyāvīriyaṁ kusīlāṇaṁ // Sūy.263

suddhaṁ ravaï parisāē, aha rahassaṁmi dukkaḍaṁ kuṇaï
jāṇanti ya ṇaṁ tahāvihā, māillē mahāsaḍhē'yaṁ ti // Sūy.264

sayaṁ dukkaḍaṁ na vayaï, āiṭṭhō vi pakatthaï bālē
vēyāṇuvīi mā kāsī, cōījjantō gilāi sē bhujjō // Sūy.265

usiyā vi itthipōsēsu, purisā itthivēyakhēdannā
paṇṇāsamaṇṇiyā vēgē, nārīṇaṁ vasaṁ uvakasanti // Sūy.266

avi hatthapāyachēyāē, aduvā vaddhamaṁsaükkantē
avi tēyasābhitāvaṇāiṁ, tacchiya khārasiñcaṇāiṁ ca // Sūy.267

adu kaṇṇanāsiyāchēdaṁ, kaṇṭhacchēdaṇaṁ titikkhanti
iti ēttha pāva-santattā, na ya binti puṇō na kāhinti // Sūy.268

suyamēyamēvamēgēsiṁ, itthīvēdē vi hu suyakkhāyaṁ
ēyaṁ pi tā vaïttāṇaṁ, aduvā kammuṇā avakarēnti // Sūy.269

annaṁ maṇēṇa cintēti, vāyā annaṁ ca kammuṇā annaṁ
tamhā na saddahē bhikkhū, bahumāyāō itthiō naccā // Sūy.270

juvatī samaṇaṁ būyā, vicitta'laṅkāra vatthagāṇi parihittā
virayā carissa'haṁ rukkhaṁ, ghammāikkha ṇē bhayantārō // Sūy.271

adu sāviyā pavāēṇaṁ, ahamaṁsi sāhammiṇī ya samaṇāṇaṁ
jaükumbhē jahā uvajjōī, saṁvāsē viū visīdējjā // Sūy.272

jaükumbhē jōiuvagūḍhē, āsu'bhitattē nāsamuvayāi
ēvitthiyāhiṁ anagārā saṁvāsēṇa nāsamuvayanti // Sūy.273

kuvvanti pāvagaṁ kammaṁ, puṭṭhā vēgēvamāhiṁsu
nō'haṁ karēmi pāvaṁ ti, aṅkēsāiṇī mamēsa tti // Sūy.274

bālassa mandayaṁ bīyaṁ, jaṁ ca kaḍaṁ avajāṇaī bhujjō
duguṇaṁ karēi sē pāvaṁ, pūyaṇakāmō visannēsī // Sūy.275

saṁlōkaṇijjamanagāraṁ, āyagayaṁ nimantaṇēṇāhaṁsu
vatthaṁ vā tāi! pāyaṁ vā, annaṁ pānagaṁ paḍiggāhē // Sūy.276

nīvāramēvaṁ bujjhējjā, nō icchē agāramāgantuṁ
baddhē visayapāsēhiṁ, mōhamāvajjaï puṇō mandē // Sūy.277

tti bēmi. 

ōē sayā na rajjējjā, bhōgakāmī puṇō virajjējjā
bhōgē samaṇāṇaṁ suṇēhā, jaha bhuñjanti bhikkhuṇō ēgē // Sūy.278

aha taṁ tu bhēyamāvannaṁ mucchiyaṁ bhikkhu kāmamaïvaṭṭaṁ
palibhindiyāṇaṁ tō pacchā, pāduddhaṭṭu muddhi pahaṇanti // Sūy.279

jaï kēsiyā ṇaṁ maē bhikkhu, nō viharē saha namitthīē
kēsā'vi ahaṁ luñcissaṁ, nannattha maē carējjāsi // Sūy.280

aha ṇaṁ sē hōi uvaladdhō, tō pēsēnti tahābhūēhiṁ
alāucchēyaṁ pēhēhi, vagguphalāiṁ āharāhi tti // Sūy.281

dārūṇi sāgapāgāē, pajjōō vā bhavissaī rāō
pāyāṇi ya mē rayāvēhi, ēhi tā mē piṭṭha ōmmaddē // Sūy.282

vatthāṇi ya mē paḍilēhēhi, annaṁ pāṇamāharāhi tti
gandhaṁ ca raōharaṇaṁ ca, kāsavagaṁ ca samanujāṇāhi // Sūy.283

adu añjaṇiṁ alaṅkāraṁ, kukkayayaṁ mē payacchāhi
lōddhaṁ ca lōddhakusumaṁ ca, vēṇu palāsiyaṁ ca guliyaṁ ca // Sūy.284

kōṭṭhaṁ tagaraṁ agaruṁ ca, sampiṭṭhaṁ saha usīrēṇaṁ
tēllaṁ muhē bhiliṅgāē vēṇuphalāiṁ sannihāṇāē // Sūy.285

nandīcuṇṇagāiṁ pāharāhi, chattōvānahaṁ ca jāṇāhi
satthaṁ ca sūvacchēyāē, āṇīlaṁ ca vatthaṁ rayāvēhi // Sūy.286

suphaṇiṁ ca sāgapāgāē, āmalagāiṁ dagāharaṇaṁ ca
tilagakaraṇiṁ añjanasalāgaṁ, dhiṁsu mē vihuyaṇaṁ vijāṇāhi // Sūy.287

saṇḍāsagaṁ ca phaṇihaṁ ca, sīhalipāsagaṁ ca āṇāhi
ādaṁsagaṁ ca payacchāhi, danta pakkhālaṇaṁ pavēsāhi // Sūy.288

pūyaphalaṁ tambōlaṁ ca, sūī-suttagaṁ ca jāṇāhi
kōsaṁ ca mōyamēhāē, suppukkhalagaṁ ca-khāragalaṇaṁ ca // Sūy.289

candālagaṁ ca karagaṁ ca, vaccagharagaṁ ca āusō! khaṇāhi
sarapāya gaṁ ca jāyāē, gōrahagaṁ ca sāmaṇērāē // Sūy.290

ghaḍigaṁ ca saḍiṇḍimayaṁ ca, cēlagōlaṁ kumārabhūyāē
vāsaṁ samabhiāvaṇṇaṁ āvasahaṁ ca jāṇa bhattaṁ ca // Sūy.291

āsandiyaṁ ca navasuttaṁ, pāullāiṁ saṅkamaṭṭhāē
adu puttadōhalaṭṭhāē, āṇappā havanti dāsā vā // Sūy.292

jāē phalē samuppannē, gēṇhasu vā ṇaṁ ahavā jahāhi
aha puttapōsiṇō ēgē, bhāravahā havanti uṭṭā vā // Sūy.293

rāō vi uṭṭhiyā santā, dāragaṁ saṇṭhavēnti dhāī vā
suhirīmaṇā vi tē santā, vatthadhuvā havanti haṁsā vā // Sūy.294

ēvaṁ bahuhiṁ kayapuvvaṁ, bhōgatthāē jē'bhiyāvannā
dāsē miē va pēssē vā, pasubhūē va sē na vā kēī // Sūy.295

ēvaṁ khu tāsu viṇṇappaṁ, santhavaṁ saṁvāsaṁ ca vajjējjā
tajjātiyā imē kāmā, vajjakarā ya ēva makkhāē // Sūy.296

ēvaṁ bhayaṁ na sēyāē, iha sē appagaṁ nirumbhittā
nō itthiṁ nō pasuṁ bhikkhū nō sayaṁ pāṇiṇā nilijjējjā // Sūy.297

suvisuddhalēsē mēhāvī, parakiriyaṁ ca vajjaē nāṇī
manasā vayasā kāēṇaṁ, savvaphāsasahē anagārē // Sūy.298

iccēvamāhu sē vīrē, dhuyaraē dhuyamōhē sē bhikkhū
tamhā ajjhatthavisuddhē, suvimukkē āmōkkhāē parivvaējjāsi // Sūy.299

tti bēmi. 

[narayavimattī]

pucchissa'haṁ kēvaliyaṁ mahēsiṁ!, kahaṁ'bhitāvā naragā puratthā ?
ajāṇaō mē muni! būhi jāṇaṁ, kahaṁ nu bālā naragaṁ uvēnti? // Sūy.300

ēvaṁ maē puṭṭhē mahānubhāvē, iṇamō'bbavī kāsavē āsuppannē
pavēyaïssaṁ duhamaṭṭhaduggaṁ, ādiniyaṁ dukkaḍiṇaṁ puratthā // Sūy.301

jē kēi bālā iha jīviyaṭṭhī, pāvāiṁ kammāiṁ karēnti ruddā
tē ghōrarūvē tamisandhayārē, tivvābhitāvē naraē paḍanti // Sūy.302

tivvaṁ tasē pāṇiṇō thāvarē ya, jē hiṁsaī āyasuhaṁ paḍuccā
jē lūsaē hōi adattahārī, na sikkhaī sēyaviyassa kiñci // Sūy.303

pāgabbhi pāṇē bahuṇaṁ tivāī, anivvatē ghāyamuvēi bālē
nihō nisaṁ gacchaï antakālē, ahōsiraṁ kaṭṭu uvēi duggaṁ // Sūy.304

haṇa chindahaṁ bhindaha ṇaṁ dahēha, saddē suṇēttā parahammiyāṇaṁ
tē nāragā ū bhayabhinnasaṇṇā kaṅkhati kaṁ nāma disaṁ vayāmō? // Sūy.305

iṅgālarāsiṁ jaliyaṁ sajōiṁ, tattōvamaṁ bhūmimanukkamantā
tē ḍajjhamāṇā kaluṇaṁ thaṇanti, arahassarā tattha ciraṭṭhiīyā // Sūy.306

jaï tē suyā vēyaraṇī bhiduggā nisiō jahā khura iva tikkhasōyā
taranti tē vēyaraṇīṁ bhiduggāṁ usucōiyā sattisu hammamāṇā // Sūy.307

kīlēhiṁ vijjhanti asāhukkamā, nāvaṁ uvēntē saïvippahūṇā
annē tu sūlāhiṁ tisūliyāhiṁ, dīhāhiṁ viddhūṇa ahē karēnti // Sūy.308

kēsiṁ ca bandhittu galē silāō, udagaṁsi bōlēnti mahālayaṁsi
kalambuyā vāluya mummurē ya, lōlēnti paccanti ya tattha annē // Sūy.309

asūriyaṁ nāma mahābhitāvaṁ, andhaṁ tamaṁ duppataraṁ mahantaṁ
uḍḍhaṁ ahēaṁ tiriyaṁ disāsu, samāhiō jattha'ganī jhiyāī // Sūy.310

jaṁsī guhāē jalaṇē'tiuṭṭē avijāṇaō ḍajjhaï luttapaṇṇō
sayā ya kaluṇaṁ puṇa dhammaṭhāṇaṁ, gāḍhōvanīyaṁ aïdukkhadhammaṁ // Sūy.311

cattāri agaṇīō samārabhēttā, jahiṁ kūrakammā'bhitavēnti bālaṁ
tē tattha ciṭṭhanta'bhitappamāṇā, macchā va jīvantuvajōipattā // Sūy.312

santacchaṇaṁ nāma mahābhitāvaṁ, tē nāragā jattha asāhukammā
hatthēhiṁ pāēhi ya bandhiūṇaṁ, phalagaṁ va tacchanti kuhāḍahatthā // Sūy.313

ruhirē puṇō vacca-samussiyaṅgē, bhinnuttabhaṅgē varivattayantā
payanti ṇaṁ nēraïē phurantē, sajīvamacchē va ayō-kavallē // Sūy.314

nō cēva tē tattha masībhavanti, na mijjaī tivvabhivēyaṇāē
tamānubhāgaṁ anuvēyayantā, dukkhanti dukkhī iha dukkaḍēṇaṁ // Sūy.315

tahiṁ ca tē lōlaṇasampagāḍhē gāḍhaṁ sutattaṁ aganiṁ vayanti
na tattha sāyaṁ lahatī bhiduggē, arahiyābhitāvā taha vī tavēnti // Sūy.316

sē succaī nagaravahē va saddē, duhōvaṇīyāṇi payāṇi tattha
udiṇṇakammāṇa udiṇṇakammā, puṇō puṇō tē sarahaṁ duhēnti // Sūy.317

pāṇēhiṁ ṇaṁ pāva viōjayanti, taṁ bhē pavakkhāmi jahātahēṇaṁ
daṇḍēhi tatthā sarayanti bālā, savvēhiṁ daṇḍēhiṁ purākaēhiṁ // Sūy.318

tē hammamāṇā naragē paḍanti, puṇṇē duruvassa mahābhitāvē
tē tattha ciṭṭhanti duruvabhakkhī, tuṭṭanti kammōvagayā kimīhiṁ // Sūy.319

sayā kasiṇaṁ puṇa ghammaṭhāṇaṁ, gāḍhōvanīyaṁ aïdukkhadhammaṁ
andūsu pakkhippa vihattu dēhaṁ, vēhēṇa sīsaṁ sē'bhitāvayanti // Sūy.320

chindanti bālassa khurēṇa nakkaṁ, ōṭṭhē vi chindanti duvē vi kaṇṇē
jibbhaṁ viṇikkassa vihatthimēttaṁ, tikkhāhiṁ sūlāhi'bhitāvayanti // Sūy.321

tē tippamāṇā talasampuḍaṁ vva, rāindiyaṁ tattha thaṇanti bālā
galanti tē sōṇiyapūyamaṁsaṁ pajjōiyā khārapaïddhiyaṅgā // Sūy.322

jaï tē suyā lōhiyapūyapāī, bālāgaṇī tēyaguṇā parēṇaṁ
kumbhī mahantāhiyapōrusīyā, samūsiyā lōhiyapūyapuṇṇā // Sūy.323

pakkhippa tāsuṁ payayanti bālē, aṭṭassarē tē kaluṇaṁ rasantē
taṇhāiyā tē taütambatattaṁ, pajjijjamāṇā'ṭṭayaraṁ rasanti // Sūy.324

appēṇa appaṁ iha vañcaïttā, bhavāhamē puvvasaē sahassē
ciṭṭhanti tatthā bahukūrakammā, jahākaḍē kamma tahā si bhārē // Sūy.325

samajjiṇittā kalusaṁ aṇajjā, iṭṭhēhi kantēhi ya vippahūṇā
tē dubbhigandhē kasiṇē ya phāsē, kammōvagā kuṇimē āvasanti // Sūy.326

tti bēmi. 

ahāvaraṁ sāsayadukkhadhammaṁ, taṁ mē pavakkhāmi jahātahēṇaṁ
bālā jahā dukkaḍakammakārī, vēyanti kammāiṁ purēkaḍāiṁ // Sūy.327

hatthēhiṁ pāēhi ya bandhiūṇaṁ, udaraṁ vikattanti khurāsiēhiṁ
gēṇhittu bālassa vihattu dēhaṁ, baddhaṁ thiraṁ piṭṭhaü uddharanti // Sūy.328

bāhū pakattanti ya mūlaō sē, thūlaṁ viyāsaṁ muhē āḍahanti
rahaṁsi juttaṁ sarayanti bālaṁ, ārussa vijjhanti tudēṇa piṭṭhē // Sūy.329

ayaṁ va tattaṁ jaliyaṁ sajōi, taōvamaṁ bhūmimanukkamantā
tē ḍajjhamāṇā kaluṇaṁ thaṇanti, usujōiyā tattajugēsu juttā // Sūy.330

bālā balā bhūmimanukkamantā, pavijjalaṁ lōhapahaṁ va tattaṁ
jaṁsī'bhiduggaṁsi pavajjamāṇā, pēsē va daṇḍēhi purā karēnti // Sūy.331

tē sampagāḍhaṁsi pavajjamāṇā, silāhi hammanti nipātinīhiṁ
santāvaṇī nāma ciraṭṭhiīyā, santappaī jattha asāhukammā // Sūy.332

kandūsu pakkhippa payanti bālaṁ, taō vi daḍḍhā puṇa uppatanti
tē uḍḍhakāēhiṁ pakkhajjamāṇā, avarēhiṁ khajjanti saṇapphaēhiṁ // Sūy.333

samūsiyaṁ nāma vidhūmaṭhāṇaṁ, jaṁ sōyatattā kaluṇaṁ thaṇanti
ahōsiraṁ kaṭṭu vigattiūṇaṁ, ayaṁ va satthēhi samūsavēnti // Sūy.334

samūsiyā tattha visūṇiyaṅgā, pakkhīhiṁ khajjanti aōmuhēhiṁ
sañjīvaṇī nāma ciraṭṭhiīyā, jaṁsī payā hammaï pāvacēyā // Sūy.335

tikkhāhiṁ sūlāhiṁ 'bhitāvayanti, vasōgayaṁ sāvayayaṁ va laddhaṁ
tē sūlaviddhā kaluṇaṁ thaṇanti, ēgantadukkhaṁ duhaō gilāṇā // Sūy.336

sayā jalaṁ nāma nihaṁ mahantaṁ, jaṁsī jalantō aganī akaṭṭhō
ciṭṭhanti baddhā bahukūrakammā, arahassarā kēi ciraṭṭhiīyā // Sūy.337

ciyā mahantīu samārabhittā, chubbhanti tē taṁ kaluṇaṁ rasantaṁ
āvaṭṭaī tattha asāhukammā sappī jahā paḍiyaṁ jōimajjhē // Sūy.338

sayā kasiṇaṁ puṇa ghammaṭhāṇaṁ, gāḍhōvanīyaṁ aïdukkhadhammaṁ
hatthēhiṁ pāēhi ya bandhiūṇaṁ, sattuṁ va daṇḍēhi samārabhanti // Sūy.339

bhañjanti bālassa vahēṇa puṭṭhī, sīsaṁ pi bhindanti ayōghanēhiṁ
tē bhinnadēhā phalagā va tacchā tattāhiṁ ārāhiṁ niyōjayanti // Sūy.340

abhijuñjiyā rudda asāhukammā, usucōiyā hatthivahaṁ vahanti
ēgaṁ durūhittu duvē tatō vā, ārussa vijjhanti kakāṇaō sē // Sūy.341

bālā balā bhūmimanukkamantā pavijjalaṁ kaṇṭaïlaṁ mahantaṁ
vivaddhatappēhi visaṇṇacittē, samīriyā kōṭṭabaliṁ karēnti // Sūy.342

vēyāliē nāma mahābhitāvē, ēgāyaē pavvayamantalikkhē
hammanti tatthā bahukūrammā, paraṁ sahassāṇa muhuttagāṇaṁ // Sūy.343

saṁvāhiyā dukkaḍiṇō thaṇanti, ahō ya rāō paritappamāṇā
ēgantakūḍē naraē mahantē, kūḍēṇa tatthā visamē hayā u // Sūy.344

bhañjanti ṇaṁ puvvamarī sarōsaṁ, samuggarē tē musalē gahēuṁ
tē bhinnadēhā ruhiraṁ vamantā, ōmuddhagā dharaṇitalē paḍanti // Sūy.345

anāsiyā nāma mahāsiyālā, pāgabbhiṇō tattha sayāvakōvā
khajjanti tatthā bahukūrakammā, adūragā saṅkaliyāhiṁ baddhā // Sūy.346

sayājalā nāma naī bhiduggā, pavijjalaṁ lōhavilīṇatattā
jaṁsī bhiduggaṁsi pavajjamāṇā, ēgāyatā'nukkamaṇaṁ karēnti // Sūy.347

ēyāiṁ phāsāiṁ phusanti bālaṁ, nirantaraṁ tattha ciraṭṭhiīyaṁ
na hammamāṇassa u hōi tāṇaṁ, ēgō sayaṁ paccaṇuhōi dukkhaṁ // Sūy.348

jaṁ jārisaṁ puvvamakāsi kammaṁ, tamēva āgacchaï samparāē
ēgantadukkhaṁ bhavamajjiṇittā vēdēnti dukkhī tamanantadukkhaṁ // Sūy.349

ēyāṇi sōccā naragāṇi dhīrē, na hiṁsaē kiñcana savvalōē
ēgantadiṭṭhī apariggahē u, bujjhējja lōgassa vasaṁ na gacchē // Sūy.350

ēvaṁ tirikkhē manuyāsurēsaṁ caüranta'nantaṁ tayaṇūvvivāgaṁ
sa savvamēyaṁ ii vēyaïttā, kaṅkhējja kālaṁ dhuyamāyarējja // Sūy.351

tti bēmi. 

[mahāvīratthuī]

pucchisu ṇaṁ samaṇā māhaṇā ya, agāriṇō yā paratitthiyā ya
sē kēi nēgantahiyaṁ ghammamāhu, anēlisaṁ sāhu samikkhayāē // Sūy.352

kahaṁ ca nāṇaṁ kaha daṁsaṇaṁ sē, sīlaṁ kahaṁ nāyasuyassa āsi ?
jāṇāsi ṇaṁ bhikkhu jahātahēṇaṁ, ahāsuyaṁ būhi jahā nisantaṁ // Sūy.353

khēyaṇṇaē sē kusalāsupannē anantanāṇī ya anantadaṁsī
jasaṁsiṇō cakkhupahē ṭhiyassa, jāṇāhi dhammaṁ ca dhiiṁ ca pēhi // Sūy.354

uḍḍhaṁ ahēyaṁ tiriyaṁ disāsu, tasā ya jē thāvara jē ya pāṇā
sē niccaniccēhiṁ samikkha paṇṇē, dīvē va dhammaṁ samiyaṁ udāhu // Sūy.355

sē savvadaṁsī abhibhūyanāṇī, nirāmagandhē dhiimaṁ ṭhiyappā
anuttarē savvajagaṁsi vijjaṁ, ganthā atītē abhaē aṇāū // Sūy.356

sē bhūipaṇṇē aniēyacārī, ōhantarē dhīrē anantacakkhū
anuttaraṁ tappati sūriē vā, vaïrōyaṇindē va tamaṁ pagāsē // Sūy.357

anuttaraṁ dhammamiṇaṁ jiṇāṇaṁ, nētā munī kāsavē āsupaṇṇē
indē va dēvāṇa mahānubhāvē, sahassanētā divi ṇaṁ visiṭṭhē // Sūy.358

sē pannayā akkhayasāgarē vā, mahōdahī vā vi anantapārē
anāilē vā akasāi mukkē sakkēva dēvāhivaī juīmaṁ // Sūy.359

sē vīriēṇaṁ paḍipunnavīriē, sudaṁsaṇē vā nagasavvasēṭṭhē
surālaē vā vi mudāgarē sē, virāyaē nēgaguṇōvavēē // Sūy.360

sayaṁ sahassāṇa u jōyaṇāṇaṁ, tikaṇḍagē paṇḍagavējayantē
sē jōyaṇē navanaüti sahassē, udhdhussitō hēṭṭha sahassamēgaṁ // Sūy.361

puṭṭhē nabhē ciṭṭhaï bhūmivaṭṭhiē, jaṁ sūriyā anuparivaṭṭayanti
sē hēmavaṇṇē bahunandanē ya, jaṁsī raïṁ vēyayaī mahindā // Sūy.362

sē pavvaē saddamahappagāsē, virāyatī kañcanamaṭṭhavaṇṇē
anuttarē girisu ya pavvaduggē, girīvarē sē jaliē va bhōmē // Sūy.363

mahīē majjhaṁmi ṭhiē nagindē, pannāyatē sūriyasuddhalēsē
ēvaṁ sirīē u sa bhūrivaṇṇē, manōramē jōyati accimālī // Sūy.364

sudaṁsaṇassēva jasō girissa, pavuccatī mahatō pavvatassa
ētōvamē samaṇē nāyaputtē, jātī-jasō-daṁsaṇa-nāṇa-sīlē // Sūy.365

girīvarē vā nisahā''yatāṇaṁ, ruyagē va sēṭṭhē valayāyatāṇaṁ
tatōvamē sē jagabhūtipaṇṇē, muṇīṇa majjhē tamudāhu paṇṇē // Sūy.366

anuttaraṁ dhammamudīraïttā, anuttaraṁ jhāṇavaraṁ jhiyāi
susukka sukkaṁ apagaṇḍasukkaṁ, saṅkhēduvēgantavadātasukkaṁ // Sūy.367

anuttaraggaṁ paramaṁ mahēsī, asēsakammaṁ sa visōhaïttā
siddhiṁ gatiṁ sāimananta pattē, nāṇēṇa sīlēṇa ya daṁsaṇēṇa // Sūy.368

rukkhēsu nātē jaha sāmalī vā, jaṁsī ratiṁ vēyayati suvaṇṇā
vanēsu yā nandanamāhu sēṭṭhaṁ, nāṇēṇa sīlēṇa ya bhūtipannē // Sūy.369

thaṇitaṁ va saddāṇa anuttarē u, candē va tārāṇa mahānubhāvē
gandhēsu vā candanamāhu sēṭṭhaṁ, ēvaṁ muṇīṇaṁ apaḍiṇṇamāhu // Sūy.370

jahā sayambhū uddahīṇa sēṭṭhē, nāgēsu vā dharaṇindamāhu sēṭṭhē
khōōdaē vā rasa vējayantē, tahōvahāṇē muni vējayantē // Sūy.371

hatthīsu ērāvaṇamāhu nātē, sīhō migāṇaṁ salilāṇa gaṅgā
pakkhīsu vā garulē vēṇudēvō, nivvāṇavādīṇiha nāyaputtē // Sūy.372

jōhēsu nāē jaha vīsasēnē pupphēsu vā jaha aravindamāhu
khattīṇa sēṭṭhē jaha dantavakkē īsīṇa sēṭṭhē taha vaddhamāṇē // Sūy.373

dāṇāṇa sēṭṭhaṁ abhayappayāṇaṁ, saccēsu yā aṇavajjaṁ vayanti
tavēsu vā uttama bambhacēraṁ, lōguttamē samaṇē nāyaputtē // Sūy.374

ṭhitīṇa sēṭṭhā lavasattamā vā, sabhā suhammā va sabhāṇa sēṭṭhā
nivvāṇasēṭṭhā jaha savvadhammā, na nāyaputtā paramatthi nāṇī // Sūy.375

puḍhōvamē dhuṇatī vigayagēhī, na saṇṇihiṁ kuvvaï āsupaṇṇē
tariuṁ samuddaṁ va mahābhavōghaṁ, abhayaṅkarē vīra anantacakkhū // Sūy.376

kōhaṁ ca māṇaṁ ca tahēva māyaṁ, lōbhaṁ caütthaṁ ajjhatthadōsā
ētāṇi vanttā arahā mahēsī, na kuvvaī pāva na kāravēi // Sūy.377

kiriyākiriyaṁ vēṇaïyānuvāyaṁ, annāṇiyāṇaṁ paḍiyacca ṭhāṇaṁ
sē savvavāyaṁ iti vēyaïttā, uvaṭṭhiē sañjama dīharāyaṁ // Sūy.378

sē vāriyā itthi sarāibhattaṁ, uvahāṇavaṁ dukkhakhayaṭṭhayāē
lōgaṁ vidittā aparaṁ paraṁ ca, savvaṁ pabhū vāriya savvavāuṁ // Sūy.379

sōccā ya dhammaṁ arahantabhāsiyaṁ, samāhiyaṁ aṭṭhapadōvasuddhaṁ
taṁ saddahāṇāya janā aṇāū, indā va dēvāhiva āgamissaṁ // Sūy.380

tti bēmi. 

[kusīlaparibhāsitaṁ]

puḍhavī ya āū aganī ya vāū, taṇa rukkha bīyā ya tasā ya pāṇā
jē aṇḍayā jē ya jarāu pāṇā, saṁsēyayā jē rasayābhihāṇā // Sūy.381

ētāiṁ kāyāiṁ pavēiyāiṁ, ētēsu jāṇē paḍilēha sāyaṁ
ētēhi kāyēṇa ya āyadaṇḍē, puṇō-puṇō vippariyāsuvēnti // Sūy.382

jāīpahaṁ anupariyaṭṭamāṇē, tasathāvarēhiṁ vinighāyamēti
sē jāti-jātiṁ bahukūrakammē, jaṁ kuvvatī mijjati tēṇa bālē // Sūy.383

assiṁ ca lōē aduvā paratthā, sayaggasō vā taha annahā vā
saṁsāramāvanna paraṁ paraṁ tē, bandhanti vēyanti ya dunniyāṇi // Sūy.384

jē māyaraṁ ca piyaraṁ ca hiccā, samaṇavvaē aganiṁ samārabhijjā
ahāhu sē lōē kusīladhammē, bhūyāi jē hiṁsati ātasātē // Sūy.385

ujjālaō pāṇa nivātaējjā, nivvāvaō agani nivāyavējjā
tamhā u mēhāvi samikkha dhammaṁ, na paṇḍitē agani samārabhijjā // Sūy.386

puḍhavī vi jīvā āū vi jīvā, pāṇā ya sampātima sampayanti
saṁsēdayā kaṭṭhasamassitā ya, ētē dahē agani samārabhantē // Sūy.387

hariyāṇi bhūyāṇi vilambagāṇi, āhāra-dēhā ya puḍhō siyāī
jē chindaī ātasuhaṁ paḍucca, pāgabbhi-pāṇē bahuṇaṁ tivātī // Sūy.388

jāiṁ ca vuḍḍhiṁ ca vināsayantē, bīyāiṁ assañjaya āyadaṇḍē
ahāhu sē lōē aṇajjadhammē, bīyāi jē hiṁsaï āyasātē // Sūy.389

gabbhāiṁ mijjanti buyābuyāṇā, narā parē pañcasihā kumārā
juvāṇagā majjhiya thēragā ya, cayanti tē āukhaē palīṇā // Sūy.390

sambujjhahā jantavō! māṇusattaṁ, daṭṭhuṁ bhayaṁ bālisēṇaṁ alambhē
ēgantadukkhē jariē hu lōē, sakammuṇā vippariyāsuvēti // Sūy.391

ihēga mūḍhā pavadanti mōkkhaṁ, āhāra sampajjaṇavajjaṇēṇaṁ
ēgē ya sītōdagasēvaṇēṇaṁ, hutēṇa ēgē pavadanti mōkkhaṁ // Sūy.392

pāōsiṇāṇāisu natthi mōkkhō, khārassa lōṇassa anāsaēṇaṁ
tē majjamaṁsaṁ lasuṇaṁ ca bhōccā annattha vāsaṁ parikappayanti // Sūy.393

udagēṇa jē siddhimudāharanti, sāyaṁ ca pātaṁ udagaṁ phusantā
udagassa phāsēṇa siyā ya siddhī, sijjhiṁsu pāṇā bahavē dagaṁsi // Sūy.394

macchā ya kummā ya sirīsivā ya, maggū ya uṭṭhā dagarakkhasā ya
aṭṭhāṇamēyaṁ kusalā vayanti, udagēṇa jē siddhimudāharanti // Sūy.395

udagaṁ jaï kammamalaṁ harējjā, ēvaṁ suhaṁ icchāmittamēva
andhaṁ va nēyāramanussarittā pāṇāṇi cēvaṁ viṇihanti mandā // Sūy.396

pāvāiṁ kammāiṁ pakuvvaō hi, sīōdagaṁ tū jaï taṁ harējjā
sijjhiṁsu ēgē dagasanttaghātī, musaṁ vayantē jalasiddhimāhu // Sūy.397

hutēṇa jē siddhimudāharanti, sāyaṁ ca pāyaṁ aganiṁ phusantā
ēvaṁ siyā siddhi havējja tēsiṁ, aganiṁ phusantāṇa kukaṁmiṇaṁ pi // Sūy.398

aparikkha diṭṭhaṁ na hu ēva siddhī, ēhinti tē ghātamabujjhamāṇā
bhūtēhiṁ jāṇaṁ paḍilēha sātaṁ, vijjaṁ gahāya tasathāvarēhiṁ // Sūy.399

thaṇanti luppanti tasanti kammī, puḍhō jagā parisaṅkhāya bhikkhū
tamhā viū viratō āyaguttē, daṭṭhuṁ tasē yā paḍisaṁharējjā // Sūy.400

jē dhammaladdhaṁ vinihāya bhuñjē, viyaḍēṇa sāhaṭṭu ya jē siṇāiṁ
jē dhōvatī lūsayaī va vatthaṁ, ahāhu sē nāgaṇiyassa dūrē // Sūy.401

kammaṁ pariṇṇāya dagaṁsi dhīrē, viyaḍēṇa jīvējja ya ādimōkkhaṁ
sē bīyakandāi abhuñjamāṇē, viraē siṇāṇāisu itthiyāsu // Sūy.402

jē māyaraṁ ca piyaraṁ ca hiccā, gāraṁ tahā puttapasuṁ dhanaṁ ca
kulāiṁ jē dhāvati sāugāiṁ, ahāhu sē sāmaṇayissa dūrē // Sūy.403

kulāiṁ jē dhāvati sāugāiṁ, āghāti dhammaṁ udarānugiddhē
ahāhu sē āyariyāṇa sataṁsē jē lāvaējjā asanassa hēuṁ // Sūy.404

nikkhamma dīnē parabhōyaṇaṁmi, muhamaṅgaliē udarānugiddhē
nīvāragiddhē va mahāvarāhē, adūra ēvēhii ghātamēva // Sūy.405

annassa pāṇassihalōiyassa, aṇuppiyaṁ bhāsati sēvamāṇē
pāsatthayaṁ cēva kusīlayaṁ ca, nissāraē hōi jahā pulāē // Sūy.406

aṇṇāyapiṇḍēṇa'hiyāsaējjā, nō pūyaṇaṁ tavasā āvahējjā
saddēhiṁ rūvēhiṁ asajjamāṇē, savvēhiṁ kāmēhiṁ vinīya gēhiṁ // Sūy.407

savvāiṁ saṅgāiṁ aïcca dhīrē, savvāiṁ dukkhāiṁ titikkhamāṇē
akhilē agiddhē aniēyacārī, abhayaṅkarē bhikkhu anāvilappā // Sūy.408

bhārassa jātā muni bhuñjaējjā, kaṅkhējja pāvassa vivēga bhikkhū
dukkhēṇa puṭṭhē dhuyamāiējjā, saṅgāmasīsē va paraṁ damējjā // Sūy.409

avi hammamāṇē phalagāvataṭṭhī, samāgamaṁ kaṅkhaï antagassa
nidhūya kammaṁ na pavañcuvēi, akkhakkhaē vā sagaḍaṁ // Sūy.410

ti bēmi. 

[vīriyaṁ]

duhā vēyaṁ suyakkhāyaṁ, vīriyaṁ ti pavuccaī
kiṁ nu vīrassa vīrattaṁ? kahaṁ cēyaṁ pavuccaī ? // Sūy.411

kammamēgē pavēdēnti, akammaṁ vā vi suvvayā
ētēhiṁ dōhiṁ ṭhāṇēhiṁ, jēhiṁ dīsanti macciyā // Sūy.412

pamāyaṁ kammamāhaṁsu, appamāyaṁ tahā'varaṁ
tabbhāvādēsaō vā vi, bālaṁ paṇḍiyamēva vā // Sūy.413

satthamēgē tu sikkhantā,, ativātāya pāṇiṇaṁ
ēgē mantē ahijjanti, pāṇabhūyavihēḍiṇō // Sūy.414

māiṇō kaṭṭu māyā ya, kāmabhōgē samārabhē
hantā chēttā pagabbhittā, āya-sāyānugāmiṇō // Sūy.415

manasā vayasā cēva, kāyasā cēva antasō
āratō paratō vā vi, duhā vi ya asañjatā // Sūy.416

vērāiṁ kuvvatī vērī, tatō vērēhiṁ rajjatī
pāvōvagā ya ārambhā, dukkhaphāsā ya antasō // Sūy.417

samparāyaṁ niyacchanti, attadukkaḍakāriṇō
rāgadōsassiyā bālā, pāvaṁ kuvvanti tē bahuṁ // Sūy.418

ētaṁ sakammaviriyaṁ, bālāṇaṁ tu pavēiyaṁ
ēttō akammaviriyaṁ, paṇḍiyāṇaṁ suṇēha mē // Sūy.419

daviē bandhaṇummukkē, savvatō chinnabandhaṇē
paṇōlla pāvagaṁ kammaṁ, sallaṁ kantati antasō // Sūy.420

nēyāuyaṁ suyakkhātaṁ, uvādāya samīhatē
bhujjō bhujjō duhāvāsaṁ, asuhattaṁ tahā tahā // Sūy.421

ṭhāṇī vivihaṭhāṇāṇi, caïssanti na saṁsaō
aniyatē ayaṁ vāsē, nāyaēhiṁ suhīhi ya // Sūy.422

ēvamāyāya mēhāvī, appaṇō giddhimuddharē
āriyaṁ uvasampajjē, savvadhammamakōviyaṁ // Sūy.423

sahasaṁmaïē naccā, dhammasāraṁ suṇēttu vā
samuvaṭṭhiē u anagārē, paccakkhāē ya pāvaē // Sūy.424

jaṁ kiñcuvakkamaṁ jāṇē, āukkhēmassa appaṇō
tassēva antarā khippaṁ, sikkhaṁ sikkhējja paṇḍiē // Sūy.425

jahā kummē saaṅgāiṁ, saē dēhē samāharē
ēvaṁ pāvāiṁ mēdhāvī, ajjhappēṇa samāharē // Sūy.426

sāharē hatthapāē ya, maṇaṁ savvindiyāṇi ya
pāvagaṁ ca parīṇāmaṁ, bhāsādōsaṁ ca tārisaṁ // Sūy.427

aï mānaṁ ca māyaṁ ca, taṁ pariṇṇāya paṇḍiē
sutaṁ mē iha mēgēsiṁ, ēyaṁ vīrassa vīriyaṁ
[uḍḍhamahē tiriyaṁ vā jē pāṇā tasa thāvarā
savvattha viratiṁ kujjā, santi-nivvāṇamāhitaṁ] // Sūy.428

pāṇē ya nāivāējjā, adinnaṁ pi ya nādaē
sātiyaṁ na musaṁ būyā, ēsa dhammē vusīmaō // Sūy.429

atikkamanti vāyāē manasā vi na patthaē
savvaō saṁvuḍē dantē, āyāṇaṁ susamāharē // Sūy.430

kaḍaṁ ca kajjamāṇaṁ ca, āgamēssaṁ ca pāvagaṁ
savvaṁ taṁ nānujāṇanti, āyaguttā jiindiyā // Sūy.431

jē yā'buddhā mahābhāgā, vīrā'sammattadaṁsiṇō
asuddhaṁ tēsiṁ parakkantaṁ, saphalaṁ hōi savvasō // Sūy.432

jē ya buddhā mahābhāgā, vīrā sammattadaṁsiṇō
suddhaṁ tēsiṁ parakkantaṁ, aphalaṁ hōi savvasō // Sūy.433

tēsiṁ pi tavō na suddhō, nikkhantā jē mahākulā
jannē vannē viyāṇanti, na silōgaṁ pavējjaē // Sūy.434

appapiṇḍāsi pāṇāsi, appaṁ bhāsējja suvvaē
khantē'bhinivvuḍē dantē, vītagēhi sayā jaē // Sūy.435

jhāṇajōgaṁ samāhaṭṭu, kāyaṁ viusējja savvasō
titikkhaṁ paramaṁ naccā, āmōkkhāē parivvaējjāsi // Sūy.436

tti bēmi. 

[dhammō]

kayarē dhammē akkhāē, māhaṇēṇa maīmatā ?
añjuṁ dhammaṁ jahātaccaṁ, jiṇāṇaṁ taṁ suṇēha mē // Sūy.437

māhaṇā khattiyā vēssā, caṇḍālā adu bōkkasā
ēsiyā vēsiyā suddā, jē ya ārambhanissiyā // Sūy.438

pariggahē niviṭṭhāṇaṁ, vēraṁ tēsiṁ pavaḍḍhaī
ārambhasambhiyā kāmā, na tē dukkhavimōyagā // Sūy.439

āghātakiccamāhēuṁ, nāiō visaēsiṇō
annē haranti taṁ vittaṁ, kammī kammēhiṁ kiccatī // Sūy.440

māyā piyā ṇhusā bhāyā, bhajjā puttā ya ōrasā
nālaṁ tē tava tāṇāē, luppantassa sakammuṇā // Sūy.441

ēyamaṭṭhaṁ sapēhāē, paramaṭṭhānugāmiyaṁ
nimmamō nirahaṅkārō, carē bhikkhū jiṇāhiyaṁ // Sūy.442

ciccā vittaṁ puttē ya, nāiō ya pariggahaṁ
ciccāṇa antagaṁ sōyaṁ, niravēkkhō parivvaē // Sūy.443

puḍhavī āū aganī vāū taṇa rukkha sabīyagā
aṇḍayā pōya jarāū, rasa saṁsēya ubbhiyā // Sūy.444

ētēhiṁ chahiṁ kāēhiṁ, taṁ vijjaṁ parijāṇiyā
manasā kāyavakkēṇaṁ, nārambhī na pariggahī // Sūy.445

musāvāyaṁ bahiddhaṁ ca uggahaṁ ca ajāiyā
satthādāṇāiṁ lōgaṁsi, taṁ vijjaṁ parijāṇiyā // Sūy.446

paliuñcaṇaṁ ca bhayaṇaṁ ca, thaṇḍillussayaṇāṇi ya
dhuṇādāṇāiṁ lōgaṁsi, taṁ vijjaṁ parijāṇiyā // Sūy.447

dhōyaṇaṁ rayaṇaṁ cēva, batthīkammaṁ virēyaṇaṁ
vamaṇañjaṇa palīmanthaṁ, taṁ vijjaṁ parijāṇiyā // Sūy.448

gandhamallaṁ siṇāṇaṁ ca, dantapakkhālaṇaṁ tahā
pariggahitthikammaṁ ca, taṁ vijjaṁ parijāṇiyā // Sūy.449

uddēsiyaṁ kīyagaḍaṁ, pāmiccaṁ cēva āhaḍaṁ
pūtiṁ anēsaṇijjaṁ ca, taṁ vijjaṁ parijāṇiyā // Sūy.450

āsūṇimakkhirāgaṁ ca, giddhuvadhāyakammagaṁ
ucchōlaṇaṁ ca kakkaṁ ca, taṁ vijjaṁ parijāṇiyā // Sūy.451

sampasārī kayakiriē, pasiṇāyataṇāṇi ya
sāgāriyaṁ ca piṇḍaṁ ca, taṁ vijjaṁ parijāṇiyā // Sūy.452

aṭṭhāvayaṁ na sikkhējjā, vēdhādīyaṁ ca nō vaē
hatthakammaṁ vivāyaṁ ca, taṁ vijjaṁ parijāṇiyā // Sūy.453

uvāṇahāō ya chattaṁ ca nāliyaṁ bālavīyaṇaṁ
parakiriyaṁ annamannaṁ ca, taṁ vijjaṁ parijāṇiyā // Sūy.454

uccāraṁ pāsavaṇaṁ, haritēsu na karē munī
viyaḍēṇa vāvi sāhaṭṭu, nāyamējjā kayāi vi // Sūy.455

paramattē annapānaṁ na bhuñjējja kayāi vi
paravatthaṁ acēlō'vi, taṁ vijjaṁ parijāṇiyā // Sūy.456

āsandī paliyaṅkē ya, nisijjaṁ ca gihantarē
sampucchaṇaṁ saraṇaṁ vā, taṁ vijjaṁ parijāṇiyā // Sūy.457

jasaṁ kittī silōgaṁ ca, jā ya vandaṇapūyaṇā
savvalōgaṁsi jē kāmā, taṁ vijjaṁ parijāṇiyā // Sūy.458

jēṇēhaṁ nivvahē bhikkhū annapānaṁ tahāvihaṁ
anuppadāṇamannēsiṁ, taṁ vijjaṁ parijāṇiyā // Sūy.459

ēvaṁ udāhu nigganthē, mahāvīrē mahāmunī
anantanāṇadaṁsī sē, dhammaṁ dēsitavaṁ suttaṁ // Sūy.460

bhāsamāṇō na bhāsējjā nēva vamphējja mammayaṁ
māiṭṭhāṇaṁ vivajjējjā, anucintiya viyāgarē // Sūy.461

tatthimā taïyā bhāsā jaṁ vaïttā'nutappaī
jaṁ channaṁ taṁ na vattavvaṁ, ēsā āṇā niyaṇṭhiyā // Sūy.462

hōlāvāyaṁ sahīvāyaṁ, gōyavāyaṁ ca nō vaē
tumaṁ tumaṁ ti amaṇunnaṁ savvasō taṁ na vattaē // Sūy.463

akusīlē sadā bhikkhū nō ya saṁsaggiyaṁ bhaē
suharūvā tatthuvassaggā, paḍibujjhējja tē vidū // Sūy.464

nannattha antarāēṇaṁ, paragēhē na nisīyaē
gāma-kumāriyaṁ kiḍḍaṁ, nāivēlaṁ hasē munī // Sūy.465

anussuō urālēsu, jayamāṇō parivvaē
cariyāē appamattō, puṭṭhō tattha'hiyāsaē // Sūy.466

hammamāṇō na kuppējjā, vuccamāṇō na sañjalē
sumanē ahiyāsējjā, na ya kōlāhalaṁ karē // Sūy.467

laddhē kāmē na patthējjā, vivēgē ēva māhiē
āyariyāiṁ sikkhējjā, buddhāṇaṁ antiē sayā // Sūy.468

sussūsamāṇō uvāsējjā, suppannaṁ sutavassiyaṁ
vīrā jē attapannēsī dhitimantā jiindiyā // Sūy.469

gihē dīvamapāsantā, purisādāniyā narā
tē vīrā bandhaṇummukkā, nāvakaṅkhanti jīviyaṁ // Sūy.470

agiddhē saddaphāsēsu, ārambhēsu anissiē
savvaṁ taṁ samayātītaṁ, jamētaṁ laviyaṁ bahu // Sūy.471

aïmānaṁ ca māyaṁ ca, taṁ pariṇṇāya paṇḍiē
gāravāṇi ya savvāṇi, nivvāṇaṁ sandhaē muni // Sūy.472

tti bēmi. 

[samāhī]

ādhaṁ maïmaṁ aṇuvīi dhammaṁ, añjuṁ samāhiṁ tamiṇaṁ suṇēha
apaḍinnē bhikkhū samāhipattē, anidāna bhūtēsu parivvaējjā // Sūy.473

uḍḍhaṁ ahēyaṁ tiriyaṁ disāsu, tasā ya jē thāvara jē ya pāṇā
hatthēhi pādēhi ya sañjamittā, adinnamannēsu ya nō gahējjā // Sūy.474

suyakkhāyadhammē vitigicchatiṇṇē, lāḍhē carē āyatulē payāsu
āyaṁ na kujjā iha jīviyaṭṭhī, cayaṁ na kujjā sutavassi bhikkhū // Sūy.475

savvindiyābhinivvuḍē payāsu, carē munī savvaō vippamukkē
pāsāhi pāṇē ya puḍhō vi sattē, dukkhēṇa aṭṭē paritappamāṇē // Sūy.476

ētēsu bālē ya pakuvvamāṇē, āvaṭṭatī kammasu pāvaēsu
ativātatō kīrati pāvakammaṁ, niuñjamāṇē u karēi kammaṁ // Sūy.477

ādīnavittīva va karēti pāvaṁ, mantā hu ēgantasamāhimāhu
buddhē samāhīya raē vivēgē, pāṇāivāyā viratē ṭhitappā // Sūy.478

savvaṁ jagaṁ tū samayānupēhī, piyamappiyaṁ kassaï nō karējjā
uṭṭhāya dīnō ya puṇō visannō sampūyaṇaṁ cēya silōyakāmī // Sūy.479

āhākaḍaṁ cēva nikāmamīṇē nikāmacārī ya visannamēsī
itthīsu sattē ya puḍhō ya bālē, pariggahaṁ cēva pakuvvamāṇē // Sūy.480

vērānugiddhē nicayaṁ karēti, itō cutē sē duhamaṭṭhaduggaṁ
tamhā tu mēdhāvi samikkha ghammaṁ, carē munī savvatō vippamukkē // Sūy.481

āyaṁ na kujjā iha jīvitaṭṭhī, asajjamāṇō ya parivvaējjā
nisammabhāsī ya vinīyagiddhīṁ hiṁsannitaṁ vā na kahaṁ karējjā // Sūy.482

āhākaḍaṁ vā na nikāmaējjā, nikāmayantē ya na santhavējjā
dhuṇē urālaṁ anuvēhamāṇē, cēccāṇa sōyaṁ anavēkkhamāṇō // Sūy.483

ēgattamēyaṁ abhipatthaējjā, ēvaṁ pamōkkhē na musaṁ ti pāsaṁ
ēsappamōkkhē amusē'varē vī, akōhaṇē saccaraē tavassī // Sūy.484

itthīsu yā āraya mēhuṇē u, pariggahaṁ cēva akuvvamāṇē
uccāvaēsuṁ visaēsu tāī, nissaṁsayaṁ bhikkhu samāhipattē // Sūy.485

aratiṁ ratiṁ ca abhibhūya bhikkhū, taṇāiphāsaṁ taha sīyaphāsaṁ
uṇhaṁ ca daṁsaṁ ca'hiyāsaējjā, subbhiṁ ca dubbhiṁ ca titikkhaējjā // Sūy.486

guttō vaīē ya samāhipattō lēsaṁ samāhaṭṭu parivvaējjā
gihaṁ na chāē na vi chādaējjā, sammissibhāvaṁ pajahē payāsu // Sūy.487

jē kēi lōgaṁmi u akiriyaāyā annēna puṭṭhā dhutamādisanti
ārambhasattā gaḍhiyā ya lōē, dhammaṁ na jāṇanti vimōkkhahēuṁ // Sūy.488

puḍhō ya chandā iha māṇavā u kiriyākiriyaṁ ca puḍhō ya vādaṁ
jātassa bālassa pakuvva dēhaṁ, pavaḍḍhatī vēramasañjayassa // Sūy.489

āukkhayaṁ cēva abujjhamāṇē, mamāi sē sāhasakāri mandē
ahō ya rāō paritappamāṇē, aṭṭēsu mūḍhē ajarāmarē vva // Sūy.490

jahāhi vittaṁ pasavō ya savvē, jē bandhavā jē ya piyā ya mittā
lālappaī sē'viya ēi mōhaṁ, annē janā taṁsi haranti vittaṁ // Sūy.491

sīhaṁ jahā khuḍḍamigā carantā, dūrē carantī parisaṅkamāṇā
ēvaṁ tu mēhāvi samikkha ghammaṁ, dūrēṇa pāvaṁ parivajjaējjā // Sūy.492

sambujjhamāṇē u narē matīmaṁ, pāvāō appāṇa nivaṭṭaējjā
hiṁsappasūtāṇi duhāṇi mattā, nivvāṇabhūttē va parivaējjā // Sūy.493

musaṁ na būyā muni attagāmī, nivvāṇamēyaṁ kasiṇaṁ samāhiṁ
sayaṁ na kujjā na ya kāravējjā, karantamannaṁ pi ya nānujāṇē // Sūy.494

suddhē siyā jāē na dūsaējjā, amucchiē ya aṇajjhōvavannē
dhitimaṁ vimukkē na ya pūyaṇaṭṭhī, na silōyagāmī ya parivvaējjā // Sūy.495

nikkhamma gēhāō nirāvakaṅkhī, kāyaṁ viussējja nidānachinnē
nō jīvitaṁ nō maraṇābhikaṅkhī, carējja bhikkhū valayā vimukkē // Sūy.496

tti bēmi. 

[maggē]

kayarē maggē akkhātē, māhaṇēṇaṁ matīmatā ?
jaṁ maggaṁ ujju pāvittā, ōhaṁ tarati duruttaraṁ // Sūy.497

taṁ maggaṁ anuttaraṁ suddhaṁ, savvadukkhavimōkkhaṇaṁ
jāṇāsi ṇaṁ jahā bhikkhū !, taṁ nō būhi mahāmunī // Sūy.498

jaï nō kēī pucchējjā, dēvā aduva māṇusā
tēsiṁ tu kayaraṁ maggaṁ, āikkhējja? kahāni ṇō // Sūy.499

jaï vō kēi pucchējjā, dēvā aduva māṇusā
tēsimaṁ paḍisāhējjā, maggasāraṁ suṇēha mē // Sūy.500

anupuvvēṇa mahāghōraṁ, kāsavēṇa pavēiyaṁ
jamādāya iō puvvaṁ, samuddaṁ vavahāriṇō // Sūy.501

atariṁsu tarantēgē, tarissanti anāgayā
taṁ sōccā paḍivakkhāmi, jantavō taṁ suṇēha mē // Sūy.502

puḍhavījīvā puḍhō sattā, āujīvā tahāguṇī
vāujīvā puḍhō sattā, taṇarukkhā sabīyagā // Sūy.503

ahāvarē tasā pāṇā, ēvaṁ chakkāya āhiyā
ittāva ēva jīvakāē, nāvarē vijjatī kāē // Sūy.504

savvāhiṁ anujuttīhiṁ maïmaṁ paḍilēhiyā
savvē akantadukkhā ya, atō savvē na hiṁsayā // Sūy.505

ēyaṁ khu nāṇiṇō sāraṁ, jaṁ na hiṁsati kañcana
ahiṁsā samayaṁ cēva, ētāvantaṁ vijāṇiyā // Sūy.506

uḍḍhaṁ ahē tiriyaṁ ca, jē kēi tasathāvarā
savvattha viratiṁ vijjā santi nivvāṇamāhiyaṁ // Sūy.507

pabhū dōsē nirākiccā, na virujjhējja kēṇaī
manasā vayasā cēva, kāyasā cēva antasō // Sūy.508

saṁvuḍē sē mahāpaṇṇē, dhīrē dattēsaṇaṁ carē
ēsaṇāsamiē niccaṁ, vajjayantē anēsaṇaṁ // Sūy.509

bhūyāiṁ ca samārambha, tamuddissā ya jaṁ kaḍaṁ
tārisaṁ tu na gēṇhējjā, annapāṇaṁ susañjaē // Sūy.510

pūtikammaṁ na sēvējjā, ēsa dhammē vusīmatō
jaṁ kiñci abhikaṅkhējjā savvasō taṁ na kappatē // Sūy.511

haṇantaṁ nānujāṇējjā, āyaguttē jiindiē
ṭhāṇāiṁ santi saḍḍhīṇaṁ, gāmēsu nagarēsu vā // Sūy.512

tahā giraṁ samārabbha, atthi puṇṇanti nō vaē
ahavā natthi puṇṇaṁ ti, ēvamēyaṁ mahabbhayaṁ // Sūy.513

dānaṭṭhayā ya jē pāṇā, hammanti tasathāvarā
tēsiṁ sārakkhaṇaṭṭhāē, tamhā atthi tti nō vaē // Sūy.514

jēsiṁ taṁ uvakappētiṁ, annaṁ pānaṁ tahāvihaṁ
tēsiṁ lābhantarāyanti, tamhā natthi tti nō vaē // Sūy.515

jē ya dānaṁ pasaṁsanti, vadhamicchanti pāṇiṇaṁ
jē ya ṇaṁ paḍisēhanti, vitticchēdaṁ karēnti tē // Sūy.516

duhaō vi tē na bhāsanti atthi vā natthi vā puṇō
āyaṁ rayassa hēccā ṇaṁ, nivvāṇaṁ pāuṇanti tē // Sūy.517

nivvāṇaṁ paramaṁ buddhā, nakkhattāṇa va candamā
tamhā sayā jaē dantē, nivvāṇaṁ sandhaē munī // Sūy.518

bujjhamāṇāṇa pāṇāṇaṁ, kiccantāṇaṁ sakammuṇā
ādhāti sādhu taṁ dīvaṁ, patiṭṭhēsā pavuccaï // Sūy.519

āyaguttē sayā dantē, chinnasōē anāsavē
jē dhammaṁ suddhamakkhāti, paḍipuṇṇamanēlisaṁ // Sūy.520

tamēva avijāṇantā, abuddhā buddhamāṇiṇō
buddhā mō tti ya mannantā, antē ētē samāhiē // Sūy.521

tē ya bīyōdagaṁ cēva, tamuddissā ya jaṁ kaḍaṁ
bhōccā jhāṇaṁ jhiyāyanti, akhētaṇṇā asamāhiyā // Sūy.522

jahā ḍhaṅkā ya kaṅkā ya, kulalā maggukā sihī
macchēsaṇaṁ jhiyāyanti, jhāṇaṁ tē kalusādhamaṁ // Sūy.523

ēvaṁ tu samaṇā ēgē, micchadiṭṭhī anāriyā
visaēsaṇaṁ jhiyāyanti, kaṅkā vā kalusādhamā // Sūy.524

suddhaṁ maggaṁ virāhittā, ihamēgē u dummatī
ummaggagayā dukkhaṁ, ghātamēsanti taṁ tahā // Sūy.523

jahā āsāviṇiṁ nāvaṁ, jāiandhō durūhiyā
icchaī pāramāgantuṁ, antarā ya visīdati // Sūy.526

ēvaṁ tu samaṇā ēgē, micchaddiṭṭhī anāriyā
sōtaṁ kasiṇamāvannā āgantārō mahabbhayaṁ // Sūy.527

imaṁ ca dhammamādāya, kāsavēṇa pavēditaṁ
tarē sōyaṁ mahāghōraṁ, attattāē parivvaē // Sūy.528

viratē gāmadhammēhiṁ, jē kēī jagaī jagā
tēsiṁ attuvamāyāē, thāmaṁ kuvvaṁ parivvaē // Sūy.529

atimānaṁ ca māyaṁ ca, taṁ pariṇṇāya paṇḍiē
savvamēyaṁ nirākiccā, nivvāṇaṁ sandhaē munī // Sūy.530

sandhaē sāhudhammaṁ ca, pāvadhammaṁ nirākarē
uvadhānavīriē bhikkhū, kōhaṁ mānaṁ na patthaē // Sūy.531

jē ya buddhā atikkantā, jē ya buddhā anāgayā
santī tēsiṁ païṭṭhāṇaṁ, bhūyāṇaṁ jagaī jahā // Sūy.532

aha ṇaṁ vatamāvannaṁ phāsā uccāvayā phūsē
na tēhiṁ vinihaṇṇējjā, vātēṇa va mahāgirī // Sūy.533

saṁvuḍē sē mahāpaṇṇē, dhīrē dattēsaṇaṁ carē
nivvuḍē kālamākaṅkhē, ēvaṁ kēvaliṇō mataṁ // Sūy.534

tti bēmi. 

[samōsaraṇaṁ]

cattāri samōsaraṇāṇimāṇi, pāvāduyā jāiṁ puḍhō vayanti
kiriyaṁ akiriyaṁ vinayanti taïyaṁ, annāṇamāhaṁsu caütthamēva // Sūy.535

annāṇiyā tā kusalā vi santā, asanthuyā nō vitigicchatiṇṇā
akōviyā āhu akōviēhiṁ, anānuvīītti musaṁ vadanti // Sūy.536

saccaṁ asaccaṁ iti cintayantā, asāhu sāhu tti udāharantā
jēmē janā vēṇaïyā anēgē puṭṭhā vi bhāvaṁ viṇaïṁsu nāma // Sūy.537

anōvasaṅkhā iti tē udāhu, aṭṭhē sa ōbhāsaï amha ēvaṁ
lavāvasaṅkī ya anāgaēhiṁ, nō kiriyamāhaṁsu akiriyavādī // Sūy.538

saṁmissabhāvaṁ ca girā gihītē, sē mummuī hōi anānuvāī
imaṁ dupakkhaṁ imamēgapakkhaṁ, āhaṁsu chalāyataṇaṁ ca kammaṁ // Sūy.539

tē ēvamakkhanti abujjhamāṇā, virūvarūvāṇi akiriyavādī
jē māyaïttā bahavē manūsā, bhamanti saṁsāramaṇōvadaggaṁ // Sūy.540

nāiccō udēi na atthamēi, na candimā vaḍḍhati hāyatī vā
salilā na sandanti na vanti vāyā, vañjhō niyatō kasiṇē hu lōē // Sūy.541

jahā hi andhē saha jōiṇā vi, rūvāṇi nō passaï hīnanēttē
santaṁ pi tē ēvamakiriyavāī kiriyaṁ na passanti nirūddhapaṇṇā // Sūy.542

saṁvaccharaṁ suviṇaṁ lakkhaṇaṁ ca, nimittadēhaṁ ca uppāiyaṁ ca
aṭṭhaṅgamēyaṁ bahavē ahittā, lōgaṁsi jāṇanti anāgatāiṁ // Sūy.543

kēī nimittā tahiyā bhavanti, kēsiñci taṁ vippaḍiēti nāṇaṁ
tē vijjabhāvaṁ aṇahijjamāṇā, āhaṁsu vijjāpalimōkkhamēva // Sūy.544

tē ēvamakkhanti samēcca lōgaṁ, tahā-tahā samaṇā māhaṇā ya
sayaṁ kaḍaṁ na'nnakaḍaṁ ca dukkhaṁ, āhaṁsu vijjācaraṇaṁ pamōkkhaṁ // Sūy.545

tē cakkhu lōgaṁsiha nāyagā u, maggāṇusāsanti hiyaṁ payāṇaṁ
tahā tahā sāsayamāhu lōē, jaṁsī payā mānava! sampagāḍhā // Sūy.546

jē rakkhasā jē jamalōiyā vā, jē vā surā gandhavvā ya kāyā
āgāsagāmī ya puḍhōsiyā tē, puṇō puṇō vippariyāsuvēnti // Sūy.547

jamāhu ōhaṁ salilaṁ apāragaṁ, jāṇāhi ṇaṁ bhavagahaṇaṁ dumōkkhaṁ
jaṁsī visaṇṇā visayaṅgaṇāhiṁ, duhaō'vi lōyaṁ anusañcaranti // Sūy.548

na kammuṇā kamma khavēnti bālā, akammuṇā kamma khavēnti dhīrā
mēdhāviṇō lōbhamayāvatītā, santōsiṇō nō pakarēnti pāvaṁ // Sūy.549

tē tītaüppannamanāgayāiṁ, lōgassa jāṇanti tahāgatāiṁ
nētārō annēsiṁ anannanēyā, buddhā hu tē antakaḍā bhavanti // Sūy.550

tē nēva kuvvanti na kāravēnti, bhūtābhisaṅkāē duguñchamāṇā
sadā jatā vippanamanti dhīrā, viṇṇatti dhīrā ya havanti ēgē // Sūy.551

ḍaharē ya pāṇē vuḍḍhē ya pāṇē, tē āttaō pāsaï savvalōgē
uvvēhatī lōgamiṇaṁ mahantaṁ, buddhē'pamattēsu parivvaējjā // Sūy.552

jē ātatō paratō vā vi naccā, alamappaṇō hōnti alaṁ parēsiṁ
taṁ jōibhūyaṁ ca sayā vasējjā, jē pāukujjā anuvīi dhammaṁ // Sūy.553

attāṇa jō jāṇaï jō ya lōgaṁ, gaïṁ ca jō jāṇaï nāgaïṁ ca
jō sāsayaṁ jāṇa asāsayaṁ ca, jātiṁ ca maraṇaṁ ca janōvavāyaṁ // Sūy.554

ahō'vi sattāṇa viuṭṭaṇaṁ ca, nō āsavaṁ jāṇati saṁvaraṁ ca
dukkhaṁ ca jō jāṇaï nijjaraṁ ca, sō bhāsiumarihati kiriyavādaṁ // Sūy.555

saddēsu rūvēsu asajjamāṇē, rasēsu gandhēsu adussamāṇē
nō jīviyaṁ nō maraṇābhikaṅkhē, āyāṇaguttē valayā vimukkē // Sūy.556

tti bēmi. 

[āhattahīyaṁ]

āhattahīyaṁ tu pavēyaïssaṁ, nāṇappagāraṁ purisassa jātaṁ
satō ya dhammaṁ asatō ya sīlaṁ, santiṁ asantiṁ karissāmi pāuṁ // Sūy.557

ahō ya rātō ya samuṭṭhitēhiṁ, tahāgatēhiṁ paḍilabbha dhammaṁ
samāhimāghātamajōsayantā, satthāramēvaṁ pharusaṁ vayanti // Sūy.558

visōhiyaṁ tē anukāhayantē, jē ātabhāvēṇa viyāgarējjā
aṭṭhāṇiē hōi bahuguṇāṇaṁ, jē nāṇasaṅkāē musaṁ vadējjā // Sūy.559

jē yāvi puṭṭhā paliuñcayanti, ādāṇamaṭṭhaṁ khalu vañcayanti
asāhuṇō tē iha sāhumāṇī, māyaṇṇi ēsanti anantaghātaṁ // Sūy.560

jē kōhaṇē hōi jagaṭṭhabhāsī, viōsitaṁ jē u udīraējjā
andhē va sē daṇḍapahaṁ gahāya, aviōsitē dhāsati pāvakammī // Sūy.561

jē viggahiē annāyabhāsī, na sē samē hōi ajhañjhapattē
ōvāyakārī ya hirīmaṇē ya, ēgantadiṭṭhī ya amāirūvē // Sūy.562

sē pēsalē suhumē purisajātē, jaccanniē cēva suujjuyārē
bahuṁ pi anusāsiē jē tahaccā, samē hu sē hōi ajhañjhapattē // Sūy.563

jē āvi appaṁ vasumaṁ ti mattā, saṅkhāyavāyaṁ aparikkha kujjā
tavēṇa vā'haṁ sahi utti mattā annaṁ janaṁ passati bimbabhūtaṁ // Sūy.564

ēgantakūḍēṇa tu sē palēi, na vijjaī mōnapadaṁsi gōttē
jē māṇaṇaṭṭhēṇa viukkasējjā, vasumannattarēṇa abujjhamāṇē // Sūy.565

jē māhaṇē khattiē jāyaē vā, tahuggaputtē taha lēcchaī vā
jē pavvaïē paradattabhōī, gōtēṇa jē thabbhati mānabaddhē // Sūy.566

na tassa jātī va kulaṁ va tāṇaṁ, nannattha vijjācaraṇaṁ suciṇṇaṁ
nikkhamma sē sēvaï'gārikammaṁ, na sē pāraē hōti vimōyaṇāē // Sūy.567

nikkiñcaṇē bhikkhu sulūhajīvī, jē gāravaṁ hōi silōgagāmī
ājīvamēyaṁ tu abujjhamāṇō, puṇō-puṇō vippariyāsuvēnti // Sūy.568

jē bhāsavaṁ bhikkhu susāhuvādī, paḍihāṇavaṁ hōi visāraē ya
āgāḍhapaṇṇē suvi-bhāviyappā, annaṁ janaṁ pannasā parihavējjā // Sūy.569

ēvaṁ na sē hōti samāhipattē, jē pannavaṁ bhikkhu viukkasējjā
ahavā vi jē lābhamadāvalittē, annaṁ janaṁ khiṁsati bālapaṇṇē // Sūy.570

paṇṇāmadaṁ cēva tavōmadaṁ ca, ninnāmaē gōyamadaṁ ca bhikkhū
ājīvagaṁ cēva caütthamāhu, sē paṇḍiē uttamapōggalē sē // Sūy.571

ēyāiṁ madāiṁ vigiñca dhīrā, na tāni sēvanti sudhīradhammā
tē savvagōttāvagatā mahēsī, uccaṁ agōttaṁ ca gatiṁ vayanti // Sūy.572

bhikkhū mutaccē taha diṭṭhadhammē, gāmaṁ ca nagaraṁ ca anuppavissā
sē ēsaṇaṁ jāṇamanēsaṇaṁ ca, jō annassa pānassa ya anānugiddhē // Sūy.573

aratiṁ ratiṁ ca abhibhūya bhikkhū, bahujanē vā taha ēgacārī
ēgantamōnēna viyāgarējjā, ēgassa jantō gatirāgatī ya // Sūy.574

sayaṁ samēccā aduvā'vi sōccā, bhāsējja dhammaṁ hiyayaṁ payāṇaṁ
jē garahitā sanidānappaōgā, na tāni sēvanti sudhīradhammā // Sūy.575

kēsiñci takkāē abujjha bhāvaṁ, khuddaṁ pi gacchējja asaddahāṇē
āussa kālātiyāraṁ vaghāē, laddhānumānē ya parēsu aṭṭhē // Sūy.576

kammaṁ ca chandaṁ ca vigiñca dhīrē, viṇaējja tu savvatō ātabhāvaṁ
rūvēhiṁ luppanti bhayāvahēhiṁ, vijjaṁ gahāyā tasathāvarēhiṁ // Sūy.577

na pūyaṇaṁ cēva silōyakāmī, piyamappiyaṁ kassaï nō karējjā
savvē aṇaṭṭhē parivajjayantē, anāulē yā akasāi bhikkhū // Sūy.578

āhattahīyaṁ samupēhamāṇē, savvēhiṁ pāṇēhiṁ nihāya daṇḍaṁ
nō jīviyaṁ nō maraṇāhikaṅkhī carējjamēghāvi valayā vimukkē // Sūy.579

tti bēmi. 

[ganthō]

ganthaṁ vihāya iha sikkhamāṇō, uṭṭhāya subambhacēraṁ vasējjā
ōvāyakārī vinayaṁ susikkhē, jē chēē sē vippamādaṁ na kujjā // Sūy.580

jahā diyā-pōtamapattajāttaṁ, sāvāsagā pavituṁ mannamāṇaṁ
taṁ cāiyaṁ taruṇamapattajāyaṁ, ḍhaṅkādi avvattagamaṁ harējjā // Sūy.581

ēvaṁ tu sēhampi vi apuṭṭhadhammē, nissāriyaṁ vusimaṁ mannamāṇā
diyassa chāyaṁ va apattajātaṁ, hariṁsu ṇaṁ pāvadhammā anēgē // Sūy.582

ōsāṇamicchē manuē samāhiṁ, anōsitē nantakarinti naccā
ōbhāsamāṇē daviyassa vittaṁ, na nikkasē bahiyā āsupaṇṇō // Sūy.583

jē ṭhāṇaō ya sayaṇāsaṇē ya parakkamē yāvi susāhujuttē
samitīsu guttīsu ya āyapaṇṇē, viyāgarēntē ya puḍhō vaējjā // Sūy.584

saddāṇi sōccā adu bhēravāṇi, anāsavē tēsu parivvaējjā
niddaṁ ca bhikkhū na pamāya kujjā, kahaṁ kahaṁ vā vitigiccha tiṇṇē // Sūy.585

ḍaharēṇa vuḍḍhēṇa 'nusāsitē tu, rātiṇiēṇā'vi samavvaēṇaṁ
sammaṁ tayaṁ thiratō nābhigacchē, nijjantaē vāvi apāraē sē // Sūy.586

viuṭṭhitēṇaṁ samayānusiṭṭhē, ḍaharēṇa vuḍḍhēṇa u cōiē ya
abbhuṭṭhitāē ghaḍadāsiē vā, agāriṇaṁ vā samayānusiṭṭhē // Sūy.587

na tēsu kujjhē na ya pavvahējjā, na yāvi kiñcī pharusaṁ vadējjā
tahā karissanti paḍissuṇējjā, sēyaṁ khu mēyaṁ na pamāda kujjā // Sūy.588

vaṇaṁsi mūḍhassa jahā amūḍhā, maggānusāsanti hitaṁ payāṇaṁ
tēṇā vi majjhaṁ iṇamēva sēyaṁ, jaṁ mē budhā samma'nusāsayanti // Sūy.589

ahā tēṇa mūḍhēṇa amūḍhagassa, kāyavva pūyā savisēsajuttā
ētōvamaṁ tattha udāhu vīrē anugamma atthaṁ uvaṇēi sammaṁ // Sūy.590

nētā jahā andhakāraṁsi rāō, maggaṁ na jāṇāti apassamāṇē
sē suriyassa abbhuggamēṇaṁ, maggaṁ viyāṇāti pagāsitaṁsi // Sūy.591

ēvaṁ tu sēhē vi apuṭṭhadhammē, dhammaṁ na jāṇāti abujjhamāṇē
sē kōviē jinavayaṇēṇa pacchā, sūrōdaē pāsaï cakkhuṇēva // Sūy.592

uḍḍhaṁ ahē yaṁ tiriyaṁ disāsu, tasā ya jē thāvara jē ya pāṇā
sayā jaē tēsu parivvaējjā, manappaōsaṁ avikampamāṇē // Sūy.593

kālēṇa pucchē samiyaṁ payāsu, āikkhāmaṇō daviyassa vittaṁ
taṁ sōyakārī ya puḍhō pavēsē, saṅkhāimaṁ kēvaliyaṁ samāhiṁ // Sūy.594

assiṁ suṭhiccā tivihēṇa tāyī, ēēsu yā santi nirōdhamāhu
tē ēvamakkhanti tilōgadaṁsī, na bhujjamēyanti pamāyasaṅgaṁ // Sūy.595

nisamma sē bhikkhu samīhiyaṭṭhaṁ paḍibhāvaṇaṁ hōti visāradē ya
ādānaaṭṭhī vōdānamōnaṁ, uvēcca suddhēṇa uvēi mōkkhaṁ // Sūy.596

saṅkhāē dhammaṁ ca viyāgaranti, buddhā hu tē antakarā bhavanti
tē pāragā dōṇhavi mōyaṇāē saṁsōdhiyaṁ paṇhamudāharanti // Sūy.597

nō chādaṇa nō'vi ya lūsaējjā, mānaṁ na sēvējja pagāsaṇaṁ ca
na yāvi paṇṇē parihāsa kujjā, na yā''siyāvāda viyāgarējjā // Sūy.598

bhūyābhisaṅkāē duguñchamāṇē, na nivvahē mantapaēṇa gōyaṁ
na kiñcimicchē maṇuē payāsuṁ, asāhudhammāṇi na saṁvaējjā // Sūy.599

hāsaṁ pi nō sandhaē pāvadhammē, ōē tahiyaṁ pharusaṁ viyāṇē
nō tucchaē nō ya vikatthaējjā, anāilē yā akasāi bhikkhū // Sūy.600

saṅkējja yā 'saṅkitabhāva bhikkhū, vibhajjavāyaṁ ca viyāgarējjā
bhāsāduyaṁ dhammasamuṭṭhitēhiṁ, viyāgarējjā samayā supaṇṇē // Sūy.601

anugacchamāṇē vitahaṁ vijāṇē, tahā tahā sāhu akakkasēṇaṁ
na katthaī bhāsa vihiṁsaējjā, niruddhagaṁ vāvi na dīhaējjā // Sūy.602

samālavējjā paḍipunnabhāsī, nisāmiyā samiyāaṭṭhadaṁsī
āṇāē suddhaṁ vayaṇaṁ bhiuñjē abhisaṅghaē pāvavivēga bhikkhū // Sūy.603

ahābuiyāiṁ susikkhaējjā, jaïjjayā nāivēlaṁ vaējjā
sē diṭṭhimaṁ diṭṭhi na lūsaējjā, sē jāṇaī bhāsiuṁ taṁ samāhiṁ // Sūy.604

alūsaē nō pacchannabhāsī, nō suttamatthaṁ ca karējja tāī
satthārabhattī anuvīci vāyaṁ, suyaṁ ca sammaṁ paḍivāyayanti // Sūy.605

sē suddhasuttē uvahāṇavaṁ ca, dhammaṁ ca jē vindati tattha tattha
āējjavakkē kusalē viyattē, sa arihaï bhāsiuṁ taṁ samāhiṁ // Sūy.606

tti bēmi. 

[jamaīē]

jamatītaṁ paḍuppannaṁ, āgamissaṁ ca nāyaō
savvaṁ mannati taṁ tāī, daṁsaṇāvaranantaē // Sūy.607

antaē vitigicchāē, sē jāṇaï anēlisaṁ
anēlisassa akkhāyā, na sē hōi tahiṁ tahiṁ // Sūy.608

tahiṁ tahiṁ suyakkhāyaṁ, sē ya saccē suāhiē
sadā saccēṇa sampannē, mitiṁ bhūtēsu kappaē // Sūy.609

bhūtēsu na virujjhējjā, ēsa dhammō vusīmaō
vusīmaṁ jagaṁ pariṇṇāya, assiṁ jīviyabhāvanā // Sūy.610

bhāvanājōgasuddhappā, jalē nāvā va āhiyā
nāvā va tīrasampannā, savvadukkhā tiuṭṭati // Sūy.611

tiuṭṭatī u mēhāvī, jāṇaṁ lōgaṁsi pāvagaṁ
tuṭṭanti pāvakammāṇi, navaṁ kammamakuvvaō // Sūy.612

akuvvaō navaṁ natthi, kammaṁ nāma vijāṇaï
naccāṇa sē mahāvīrē, jēṇa jāī na mijjatī // Sūy.613

na mijjatī mahāvīrē, jassa natthi purēkaḍaṁ
vāū vva jālamaccēi piyā lōgaṁsi itthiō // Sūy.614

itthiō jē na sēvanti, ādimōkkhā hu tē janā
tē janā bandhaṇummukkā, nāvakaṅkhanti jīvitaṁ // Sūy.615

jīvitaṁ piṭṭhaō kiccā, antaṁ pāvanti kammuṇā
kammuṇā saṁmuhībhūtā, jē maggamanusāsati // Sūy.616

anusāsanaṁ puḍhō pāṇī, vasumaṁ pūyaṇā satē
anāsatē jatē dantē, daḍhē ārata mēhuṇē // Sūy.617

nīvārē va na līējjā chinnasōtē anāvilē
anāilē sadā dantē, sandhiṁ pattē anēlisaṁ // Sūy.618

anēlisassa khēyaṇṇē, na virujjhējja kēṇaï
manasā vayasā cēva, kāyasā cēva cakkhumaṁ // Sūy.619

sē hu cakkhū manussāṇaṁ jē kaṅkhāē ya antaē
antēṇa khurō vahatī, cakkaṁ antēṇa lōṭṭhati // Sūy.620

antāṇi dhīrā sēvanti, tēṇa antakarā iha
iha māṇussaē ṭhāṇē, dhammamārāhiuṁ narā // Sūy.621

niṭṭhitaṭṭhā va dēvā vā, uttarīē tti mē sutaṁ
sutaṁ ca mētamēgēsiṁ, amanussēsu nō tahā // Sūy.622

antaṁ karēnti dukkhāṇaṁ, ihamēgēsiṁ āhitaṁ
āghātaṁ puṇa ēgēsiṁ, dullabhē'yaṁ samussaē // Sūy.623

itō viddhaṁsamāṇassa, puṇō sambōhi dullabhā
dullabhāō tahaccāō, jē dhammaṭṭhaṁ viyāgarē // Sūy.624

jē dhammaṁ suddhamakkhanti, paḍipuṇṇamanēlisaṁ
anēlisassa jaṁ ṭhāṇaṁ, tassa jammakahā kaō ? // Sūy.625

kaō kayāi mēhāvī, uppajjanti tathāgatā
tathāgatā appaḍiṇṇā, cakkhū lōgassa'nuttarā // Sūy.626

anuttarē ya ṭhāṇē sē, kāsavēṇa pavēditē
jaṁ kiccā nivvuḍā ēgē, niṭṭhaṁ pāvēnti paṇḍiyā // Sūy.627

paṇḍiē vīriyaṁ laddhuṁ, nigghāyāya pavattagaṁ
dhuṇē puvvakaḍaṁ kammaṁ, navaṁ vā'vi na kuvvaï // Sūy.628

na kuvvaï mahāvīrē, anupuvvakaḍaṁ rayaṁ
rayasā saṁmuhībhūtē, kammaṁ hēccāṇa jaṁ mataṁ // Sūy.629

jaṁ mataṁ savvasāhūṇaṁ, taṁ mataṁ sallagattaṇaṁ
sāhaïttāṇa taṁ tiṇṇā, dēvā vā abhaviṁsu tē // Sūy.630

abhaviṁsu purā vīrā, āgamissā vi suvvayā
dunnibōhassa maggassa antaṁ pāukarā tiṇṇē // Sūy.631

tti bēmi. 

[gāhā]

ahāha bhagavaṁ- ēvaṁ sē dantē daviē vōsaṭṭhakāē tti vaccē-māhaṇē tti vā, samaṇē tti vā, bhikkhū tti vā, nigganthē tti vā paḍiāē- bhantē! kahaṁ nu dantē daviē vōsaṭṭhakāē tti vaccē māhaṇē tti vā samaṇē tti vā bhikkhū tti vā nigganthē tti vā? taṁ nō būhi mahāmunī! itiviraē savvapāvakkamēhiṁ pējja- dōsa - kalaha- abbhakkhāṇa - pēsunna-paraparivāda aratirati māyāmōsa micchādaṁsaṇasallē viratē samiē sahiē sayā jaē, nō kujjhē nō māṇī māhaṇē tti vaccē.

ēttha vi samaṇē anissiē anidānē ādānaṁ ca ativāyaṁ ca musāvāyaṁ ca bahiddhaṁ ca kōhaṁ ca mānaṁ ca māyaṁ ca lōhaṁ ca pējjaṁ ca dōsaṁ ca iccēva jatō jatō ādānaṁ appaṇō paddōsahēū tatō-tatō ādānātō puvvaṁ paḍiviratē viraē pāṇāivāyāō siā dantē daviē vōsaṭṭhakāē samaṇē tti vaccē.

ēttha vi bhikkhū aṇunnatē vinīē nāmaē dantē daviē vōsaṭṭhakāē saṁvidhuṇīya virūvarūvē parīsahōvasaggē ajjhappajōgasuddhādānē uvaṭṭhiē ṭhiappā saṅkhāē paradattabhōī bhikkhū tti vaccē.

ēttha vi nigganthē ēgē ēgavidū buddhē sañchinnasōē susañjaē susamiē susāmāiē ātappavāyapattē viū duhaō vi sōyapalichinnē nō pūyāsakkāralābhaṭṭhī dhammaṭṭhī dhammaviū niyāgapaḍivaṇṇē samiyaṁ carē dantē daviē vōsaṭṭhakāē nigganthē tti vaccē.

sē ēvamēva jāṇaha jaṁ'haṁ bhayantārō.

tti bēmi. 



---------------------------------------------------------------------
[pōṇḍarīē]

suyaṁ mē āusaṁ tēṇaṁ bhagavayā ēvamakkhāyaṁ- iha khalu pōṇḍarīē nāmajjhayaṇē, tassa ṇaṁ ayamaṭṭhē pannattē- sē jahānāmaē pōkkharaṇī siyā bahudaüdagā bahusēyā bahupukkhalā laddhaṭṭhā pōṇḍarīkiṇī pāsādiyā darisaṇīyā abhirūvā paḍirūvā, tīsē ṇaṁ pōkkharaṇīē tattha-tattha dēsē-dēsē tahiṁ-tahiṁ bahavē paümavarapōṇḍarīyā buiyā- anupuvvaṭṭhiyā ūsiyā rūilā vaṇṇamantā gandhamantā rasamantā phāsamantā pāsādiyā dariyasaṇīyā abhirūvā paḍirūvā.

tīsē ṇaṁ pōkkharaṇīē bahumajjhadēsabhāē ēgē mahaṁ paümarapōṇḍarīē buiē, anupuvvaṭṭhiē ūsiē rūilē vaṇṇamantē gandhamantē rasamantē phāsamantē pāsādiē [darisaṇīē abhirūvē] paḍirūvē, savvāvanti ca ṇaṁ tīsē pōkkharaṇīē tattha-tattha dēsē-dēsē tahiṁ-tahiṁ bahavē paümavara-pōṇḍarīyā buiyā- anupuvvaṭṭhiyā ūsiyā rūilā jāva paḍirūvā, savvāvanti ca ṇaṁ tīsē ṇaṁ pōkkharaṇīē bahumajjhadēsabhāē ēgē mahaṁ paümavarapōṇḍarīē buiē-anupuvvaṭṭhiē jāva paḍirūvē.

aha purisē puratthimāō disāō āgamma taṁ pukkharaṇiṁ tīsē pukkharaṇīē tīrē ṭhiccā pāsati taṁ mahaṁ ēgaṁ paümavarapōṇḍarīyaṁ anupuvvaṭṭhiyaṁ ūsiyaṁ jāva paḍirūvaṁ. taē ṇaṁ sē purisē ēvaṁ vayāsī — ahamaṁsi purisē khēttaṇṇē kusalē paṇḍitē viattē mēghāvī abālē maggatthē maggavidū maggassa gati parakkamaṇṇū ahamētaṁ paümavarapōṇḍarīyaṁ unnikkhissāmi tti būyā sē purisē abhikkamē taṁ pukkharaṇiṁ, jāvaṁ-jāvaṁ ca ṇaṁ abhikkamēi tāva-tāvaṁ ca ṇaṁ mahantē udaē mahantē sēē pahīṇē tīraṁ, apattē paümavarapōṇḍarīyaṁ nō havvāē nō pārāē antarā pōkkharaṇīē sēyaṁsi nisaṇṇē- paḍhamē purisajātē.

ahāvarē dōccē purisajātē- aha purisē dakkhiṇāō disāō āgamma taṁ pukkharaṇiṁ tīsē pukkharaṇīē tīrē ṭhiccā pāsati taṁ mahaṁ ēgaṁ paümavarapōṇḍarīyaṁ, anupuvvaṭṭhiyaṁ pāsādīyaṁ jāva paḍirūvaṁ, taṁ ca ēttha ēgaṁ purisajāyaṁ pāsaï pahīṇatīraṁ apattapaümavarapōṇḍarīyaṁ nō havvāē nō pārāē antarā pōkkharaṇīē sēyaṁsi nisaṇṇaṁ, taē ṇaṁ sē purisē taṁ purisaṁ ēvaṁ vayāsī —

ahō ṇaṁ imē purisē akhēttaṇṇē akusalē apaṇḍiē aviattē amēdhāvī bālē nō maggatthē nō maggavidū nō maggassa gati- nō parakkamaṇṇū jaṇṇaṁ ēsa purisē, ahaṁ khēttaṇṇē kusalē jāva paümavarapōṇḍarīyaṁ unnikkhissāmi, nō ya khalu ētaṁ paümavarapōṇḍarīyaṁ ēvaṁ unnikkhēviyavvaṁ jahā ṇaṁ ēsa purisē mannē, ahamaṁsi purisē khēttaṇṇē kusalē paṇḍitē viattē mēghāvī abālē maggatthē maggavidū maggassa gati- parakkamaṇṇū ahamēta paümavarapōṇḍarīyaṁ unnikkhivissāmi tti kaṭṭu iti vaccā sē purisē abhikkamē taṁ pōkkharaṇiṁ, jāva-jāvaṁ ca ṇaṁ abhikkamēi tāva-tāvaṁ ca ṇaṁ mahantē udaē mahantē sēē pahīṇē tīraṁ apattē paümavarapōṇḍarīyaṁ nō havvāē nō pārāē antarā pōkkharaṇīē sēyaṁsi nisaṇṇē- dōccē purisajātē.

ahāvarē taccē purisajātē- aha purisē paccatthimāō disāō āgamma taṁ pōkkharaṇiṁ tīsē pōkkharaṇīē tīrē ṭhiccā pāsati taṁ mahaṁ ēgaṁ paümavarapōṇḍarīyaṁ anupuvvaṭṭhiyaṁ jāva paḍirūvaṁ, tē tattha dōnni purisajātē pāsati pahīṇē tīraṁ apattē paümavarapōṇḍarīyaṁ nō havvāē nō pārāē antarā pōkkharaṇīē sēyaṁsi nisaṇṇē.

taē ṇaṁ sē purisē ēvaṁ vayāsī — ahō ṇaṁ imē purisā akhēttaṇṇā akusalā apaṇḍiyā aviyattā amēdhāvī bālā nō maggatthā nō maggavidū nō maggassa gati- parakkamannū, jaṁṇaṁ ētē purisā ēvaṁ mannē- amhē ētaṁ paümavarapōṇḍarīyaṁ unnikkhissāmō, nō ya khalu ētaṁ paümavarapōṇḍarīyaṁ ēvaṁ unnikkhēyavvaṁ jahā ṇaṁ ētē purisā mannē.

ahamaṁsi purisē khētannē kusalē paṇḍiē viyattē mēghāvī abālē maggamatthē maggavidū maggassa gati- parakkamaṇṇū ahamēyaṁ paümavarapōṇḍarīyaṁ unnikkhissāmi tti kaṭṭu iti vuccā sē purisē abhikkamē taṁ pōkkhiraṇiṁ jāvaṁ-jāvaṁ ca ṇaṁ abhikkamēi tāvaṁ-tāvaṁ ca ṇaṁ mahantē udaē mahantē sēē jāva antarā pōkkhariṇī sēyaṁsinisaṇṇē- taccē purisajātē.

ahāvarē caütthē purisajātē- aha purisē uttarāō disāō āgamma taṁ pōkkhariṇiṁ tīsē pōkkhariṇīē tīrē ṭhiccā pāsati taṁ mahaṁ ēgaṁ paümavarapōṇḍarīyaṁ anupuvvaṭṭhiyaṁ jāva paḍirūvaṁ, tē tattha tinni purisajātē pāsati pahīṇē tīraṁ apattē jāva sēyaṁsi nisaṇṇē.

taē ṇaṁ sē purisē ēvaṁ vayāsī — ahō ṇaṁ imē purisā akhēttaṇṇā jāva nō maggassa gati parakkamaṇṇū jaṁ ṇaṁ ētē purisā ēvaṁ mannē- amhē ētaṁ paümavarapōṇḍarīya unnikkhassāmō nō ya khalu ētaṁ paümavarapōṇḍarīyaṁ ēvaṁ unnikkhēyavvaṁ jahā ṇaṁ ētē purisā mannē, ahamaṁsi purisē khēttaṇṇē jāva maggassa gati parakkamannū, ahamēyaṁ paümavarapōṇḍarīyaṁ unnikkhissāmi tti kaṭṭu iti vuccā sē purisē abhikkamē, taṁ pōkkharaṇiṁ jāvaṁ- jāvaṁ ca ṇaṁ abhikkamēi tāvaṁ-tāvaṁ ca ṇaṁ mahantē udaē mahantē sēē jāva antarā pōkkharaṇiē nisaṇṇē- caütthē purisajātē.

aha bhikkhū lūhē tīraṭṭhī khēyaṇṇē jāva jāva gati parakkamaṇṇū annatarīō disāō vā anudisāō vā āgamma taṁ pōkkharaṇiṁ tīsē pōkkharaṇīē tīrē ṭhiccā pāsati taṁ mahaṁ ēgaṁ paümavarapōṇḍarīyaṁ jāva paḍirūvaṁ, tē tattha cattāri purisajātē pāsati pahīṇē tīraṁ apattē paümavarapōṇḍarīyaṁ nō havvāē nō pāsaē antarā pōkkharaṇīē sēyaṁsi nisannē, taē ṇaṁ sē bhikkhū ēvaṁ vayāsī —

ahō ṇaṁ imē purisā akhēttaṇṇā jāva nō maggassa gati-parakkamaṇṇū, jaṁ ṇaṁ ētē purisā ēvaṁ mannē amhē ētaṁ paümavarapōṇḍarīyaṁ unnikkhissāmō, nō ya khalu ētaṁ paümavarapōṇḍarīyaṁ ēvaṁ unnikkhēvēyavvaṁ jahā ṇaṁ ētē purisā mannē, ahamaṁsi bhikkhū lūhē tīraṭṭhī khēttaṇṇē jāva maggassa gati parakkamaṇṇū, ahamēyaṁ paümavarapōṇḍarīyaṁ unnikkhissāmi tti vuccā sē bhikkhū nō abhikkamē taṁ pōkkharaṇiṁ, tīṁsē pōkkharaṇīē tīrē ṭhiccā saddaṁ kujjā- uppayāhi khalu bhō paümavarapōṇḍarīyā! uppayāhi, aha sē uppatitē paümavarapōṇḍarīē.

kiṭṭiē nāē samaṇāusō! aṭṭhē puṇa sē jāṇitavvē bhavati bhantē! tti nigganthā ya nigganthīō ya samaṇaṁ bhagavaṁ mahāvīraṁ vandanti namaṁsanti, vandittā namaṁsittā ēvaṁ vayāsī — kiṭṭiē nāē samaṇāusō! bhagavayā aṭṭhaṁ puṇa sē na jāṇāmō samaṇāusōtti, samaṇē bhagavaṁ mahāvīrē tē bahavē ya nigganthē ya nigganthīō ya āmantēttā ēvaṁ vayāsī — hantā samaṇāusō! āikkhāmi vibhayāmi kiṭṭēmi pavēdēmi saaṭṭhaṁ sahēuṁ sanimittaṁ bhujjō bhujjō uvadaṁsēmi.

sē bēmi-lōyaṁ ca khalu maē appāhaṭṭu samaṇāusō! sā pōkkharaṇī buiyā, kammaṁ ca khalu maē appāhaṭṭu samaṇāusō! udaē buiē, kāmabhōgē ya khalu maē appāhaṭṭu samaṇāusō! sē sēē buiē janē jānavaē ca khalu maē appāhaṭṭu samaṇāusō! tē bahavē paümavarapōṇḍarīē buiyā, rāyāṇaṁ ca khalu maē appāhaṭṭu samaṇāusō! sē ēgē mahaṁ paümavarapōṇḍarīē buiē annaütthiyā ya khalu maē appāhaṭṭu samaṇāusō ! tē cattāri purisajāyā buiyā, dhammaṁ ca khalu maē appāhaṭṭu samaṇāusō! sē bhikkhū buiē, dhammatitthaṁ ca khalu maē appāhaṭṭu samaṇāusō! sē tīrē buiē, dhammakahaṁ ca khalu maē appāhaṭṭu samaṇāusō! sē saddē buiē, nivvāṇaṁ ca khalu maē appāhaṭṭu samaṇāusō !, sē uppāē buiē, ēvamēyaṁ ca khalu maē appāhaṭṭu samaṇāusō! sē ēvamēyaṁ buiyaṁ.

iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā, santēgaïyā manussā bhavanti anupuvvēṇaṁ lōgaṁ uvavannā, taṁ jahā — āriyā vēgē anāriyā vēgē, uccāgōyā vēgē nīyāgōyā vēgē, kāyamantā vēgē rahassamantā vēgē, suvaṇṇā vēgē duvaṇṇā vēgē, surūvā vēgē durūvā vēgē, tēsiṁ ca ṇaṁ maṇuyāṇaṁ ēgē rāyā bhavati-..... mahāhimavanta malaya-mandara-mahindasārē accanta visuddharāyakulavasamppasūtē nirantararāyalakkhaṇa-virāiyaṅgamaṅgē bahuyaṇa-bahumānapūiē savvaguṇasamiddhē khattiē madiē muddhābhisittē māupiu sujāē dayappiē sīmaṅkarē sīmandharē khēmaṅkarē khēmandharē maṇussindē janavaya piyā janavaya purōhiē sēukarē kēukarē narapavarē purisapavarē purisasīhē purisaāsīvisē, purisavara pōṇḍarīē purisavara gandhahatthī aḍḍhē dittē vittē vicchinna viulabhavana sayanāsana jāṇa vāhaṇāiṇṇē bahudhana bahujāta rūvarataē āōgapaōga sampaüttē vicchaḍḍiya-paürabhattapāna bahudāsadāsīgōmahisavēlagappabhūtē paḍipuṇṇakōsakōṭṭhāgārāuhāgārē balavaṁ dubbalapaccāmittē ōhayakaṇṭayaṁ nihayakaṇṭayaṁ maliyakaṇṭayaṁ uddhiyakaṇṭayaṁ akaṇṭayaṁ ōhayasattū nihayasattū maliyasattū uddhiyasattū nijjiyasattū parāiyasattū vavagayadubbhikkhamāriya bhayavippamukkaṁ rāyavaṇṇaō jahā uvavāiē jāva pasantaḍimbaḍamaraṁ rajjaṁ pasāhēmāṇē viharati |. 

tassa ṇaṁ raṇṇō parisā bhavati- uggā uggaputtā, bhōgā bhōgaputtā ikkhāgā ikkhāgaputtā nāyā nāyaputtā kōravvā kōravvaputtā, bhaṭṭā bhaṭṭaputtā, māhaṇa māhaṇaputtā lēcchaī lēcchaïputtā pasatthārō pasatthaputtā sēnāvaī sēnāvaïputtā, tēsiṁ ca ṇaṁ ēgaïē saḍḍhī bhavati kāmaṁ taṁ samaṇā vā māhaṇā vā sampahārisuṁ gamaṇāē tattha annatarēṇaṁ dhammēṇaṁ pannattārō vayaṁ imēṇaṁ dhammēṇaṁ pannavaïssāmō, sē ēvamāyāṇaha bhayantārō jahā maē ēsa dhammē suyakkhātē supannattē bhavaï, taṁ jahā —uḍḍhaṁ pāyatalā ahē kēsaggamatthayā tiriyaṁ tayapariyantē jīvē ēsa āyā pajjavē kasiṇē ēsa jīvē jīvati ēsa maē nō jīvati, sarīrē dharamāṇē dharati vinaṭṭhammi ya nō dharati, ēyantaṁ jīviyaṁ bhavati, ādahaṇāē parēhiṁ nijjaï, aganijjhāmiē sarīrē kavōtavaṇṇāṇi aṭṭhīṇi bhavanti, āsandīpañcamā purisā gāmaṁ paccāgacchanti, ēvaṁ asantē asaṁvijjamāṇē jēsiṁ taṁ asantē. asaṁvigamāṇē tēsiṁ taṁ suyakkhāyaṁ bhavati- annō bhavaï jīvō annaṁ sarīraṁ, tamhā tē nō ēvaṁ vippaḍivēdēnti ayamāusō! āyā dīhē ti vā hassē ti vā parimaṇḍalē ti vā vaṭṭē ti vā taṁsē ti vā caüraṁsē ti vā āyatē ti vā chalaṁsē ti vā aṭṭhaṁ sē ti vā kiṇhē ti vā nīlē ti vā lōhiē ti vā hāliddē ti vā sukkillē ti vā subbhigandhē ti vā dubbhigandhē ti vā tittē ti vā kaḍuē ti vā kasāē ti vā ambilē ti vā mahurē ti vā kakkhaḍē ti vā maüē ti vā garuē ti vā lahuē ti vā sīē ti vā usiṇē ti vā niddhē ti vā lukkhē ti vā, ēvaṁ asantē asaṁvijjamāṇē jēsiṁ taṁ suyakkhāyaṁ bhavaï- annō jīvō annaṁ sarīraṁ, tamhā tē nō ēvaṁ uvalabhanti, sē jahānāmaē kēi purisē kōsīō asiṁ abhinivvaṭṭittāṇaṁ uvadaṁsējjā ayamāusō! asī ayaṁ kōsī, ēvamēva natthi kēi purisē abhinivvaṭṭittāṇaṁ uvadaṁsēttārō ayamāusō! āyā iyaṁ sarīrē, sē jahānāmaē kēi purisē muñjāō isiyaṁ abhinivvaṭṭittāṇaṁ uvadaṁsējjā ayamāusō! muṇḍē imā isiyā, ēvamēva natthi kēi purisē abhinivaṭṭittā ṇaṁ uvadaṁsēttārō- ayamāusō! āyā iyaṁ sarīraṁ;. 

sē jahānāmaē kēi purisē maṁsāō aṭṭhiṁ abhinivvaṭṭittāṇaṁ uvadaṁsējjā ayamāusō! maṁsē ayaṁ aṭṭhī, ēvamēva natthi kēi purisē uvadaṁsēttārō- ayamāusō! āyā iyaṁ sarīraṁ, sē jahānāmaē kēi purisē karatalāō āmalakaṁ abhinivvaṭṭittāṇaṁ uvadaṁsējjā- ayamāusō! karatalē ayaṁ āmalaē ēvamēva natthi kēi purisē uvadaṁsēttārō- ayamāusō! āyā iyaṁ sarīraṁ sē jahānāmaē kēi purisē dahīō navanīyaṁ abhinivvaṭṭittāṇaṁ uvadaṁsējjā ayamāusō! navanīyaṁ ayaṁ tu dahī, ēvamēva natthi kēi purisē abhinivvaṭṭittāṇaṁ uvadaṁsēttārō- ayamāusō! āyā ayaṁ sarīrē. 

sē jahānāmaē kēi purisē tilēhintō tēllaṁ abhinivvaṭṭittāṇaṁ uvadaṁsējjā ayamāusō! tēllaṁ ayaṁ piṇṇāē, ēvamēva natthi kēi purisē jāva iyaṁ sarīraṁ, sē jahānāmaē kēi purisē ikkhūō khōyarasaṁ abhinivvaṭṭittā ṇaṁ uvadaṁsējjā ayamāusō! khōyarasē ayaṁ chōē ēvamēva jāva sarīrē, sē jahānāmaē kēi purisē araṇīō aggiṁ abhinivvaṭṭittā ṇaṁ uvadaṁsējjā ayamāusō! araṇī ayaṁ aggī ēvamēva jāva sarīraṁ, ēvaṁ asantē asaṁvijjamāṇē jēsiṁ taṁ suyakkhāyaṁ bhavaï, taṁ jahā — annō jīvō annaṁ sarīraṁ, tamhā taṁ micchā,. 

sē hantā taṁ haṇaha khaṇaha chaṇaha ḍahaha payaha ālumpaha vilumpaha sahasākkārēha viparāmusaha ētāvatāva jīvē natthi paralōē, tē nō ēvaṁ vippaḍivēndētiṁ taṁ jahā — kiriyā i vā akiriyā i vā sukaḍē i vā dukkaḍē i vā kallāṇē i vā pāvaē i vā sāhū i vā asāhū i vā siddhī i vā asiddhī i vā niraē i vā aniraē i vā ēvaṁ tē virūvarūvēhiṁ kammasamārambhēhiṁ virūvarūvāiṁ kāmabhōgāiṁ samārambhanti bhōyaṇāē, ēvaṁ ēgē pāgabbhiyā nikkhamma māmagaṁ dhammaṁ pannavēnti taṁ saddahamāṇā taṁ pattiyamāṇā taṁ rōēmāṇā sādhu suyakkhātē samaṇēti vā māhaṇēti vā kāmaṁ khalu āusō! tumaṁ pūyayāmō, taṁ jahā —asanēna vā pānēna vā khāimēṇa vā sāimēṇa vā vatthēṇa vā paḍiggahēṇa vā kambalēṇa vā pāyapuñchaṇēṇa vā tatthēgē pūyaṇāē samāuṭṭiṁsu tatthēgē pūyaṇāē nikāiṁsu,. 

puvvāmēva tēsiṁ nāyaṁ bhavaï- samaṇā bhavissāmō anagārā akiñcaṇā aputtā apasū paradattabhōiṇō bhikkhuṇō pāvaṁ kammaṁ nō karissāmō samuṭṭhāē tē appaṇā appaḍivirayā bhavanti, sayamāiyanti annē vi āiyāvēnti annaṁ pi āiyantaṁ samaṇujāṇanti, ēvāmēva tē itthikāmabhōgēhiṁ mucchiyā giddhā gaḍhiyā ajjhōvavannā luddhā rāgadōsavasaṭṭā, tē nō appāṇaṁ samucchēdēnti tē nō paraṁ samucchēdēnti tē nō annāiṁ pāṇāiṁ bhūyāiṁ jīvāiṁ sattāiṁ samucchēdēnti, pahīṇā puvvasañjōgā āriyaṁ maggaṁ asampattā- iti tē nō havvāē nō pārāē antarā kāmabhōgēhiṁ visannā iti paḍhamē purisajāē tajjīvatassarīriētti āhiē.

ahāvarē dōccē purisajāē pañcamahabbhūiē tti āhijjaï- iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti anupuvvēṇaṁ lōgaṁ uvavannā, taṁ jahā — āriyā vēgē anāriyā vēgē ēvaṁ jāva durūvā vēgē, tēsiṁ ca ṇaṁ mahaṁ ēgē rāyā bhavati- mahāhimavanta0 ēvaṁ cēva niravasēsaṁ jāva sēnāvaïputtā, tēsiṁ ca ṇaṁ ēgaïē saḍḍhī bhavati kāmaṁ taṁ samaṇā vā māhaṇā vā sampahārisuṁ gamaṇāē, tattha annatarēṇaṁ dhammēṇa pannattārō vayaṁ imēṇa dhammēṇaṁ pannavaïssāmō sē ēvamāyāṇaha bhayantārō! jahā mē ēsa dhammē suyakkhātē supannattē bhavati —

iha khalu pañcamahabbhūyā jēhiṁ nō kajjaï kiriyā i vā akiriyā i vā sukkaḍē i vā dukkaḍē i vā kallāṇē i vā pāvaē i vā sāhū i vā asāhū i vā siddhī i vā asiddhī i vā niraē i vā aniraē i vā avi antasō taṇamāyamavi taṁ ca pihuddēsēṇaṁ puḍhōbhūtasamavāyaṁ jāṇējjā, taṁ jahā —puḍhavī ēgē mahabbhūtē āū duccē mahabbhūtē tēū taccē mahabbhūtē vāū caütthē mahabbhūtē āgāsē pañcamē mahabbhūtē iccētē pañca mahabbhūyā animmiyā animmāviyā akaḍā nō kittimā nō kaḍagā anādiyā anidhaṇā avañjhā apurōhitā santatā sāsayā āyachaṭṭhā, puṇa ēgē ēvamāhu- satō natthi vināsō asatō natthi sambhavō ētāva tāva jīvakāē, ētāva tāva atthikāē, ētāva tāva savvalōē, ētaṁ muhaṁ lōgassa karaṇayāē, avi antasō taṇamāyamavi, sē kiṇaṁ kiṇāvēmāṇē haṇaṁ ghāyamāṇē payaṁ payāvēmāṇē avi antasō purisamavi kīṇittā dhāyaïttā ētthaṁ pi jāṇāhi natthittha dōsō, tē nō ēvaṁ vippaḍivēdēnti taṁ jahā — kiriyā i vā jāva niraē i vā aniraē i vā ēvaṁ tē virūvarūvēhiṁ kammasamārambhēhiṁ virūvarūvāiṁ kāmabhōgāiṁ samārambhanti bhōyaṇāē,. 

ēvaṁ tē anāriyā vippaḍivaṇṇā māmagaṁ dhammaṁ paṇṇavēnti taṁ saddahamāṇā taṁ pattiyamāṇā jāva iti tē nō havvāē nō pārāē, antarā kāmabhōgēsu visaṇṇā, dōccē purisajātē pañcamahabbhūtiē tti āhiē.

ahāvarē taccē purisajātē īsarakāraṇiē tti āhijjā- iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti anupuvvēṇaṁ lōgaṁ uvavannā, taṁ jahā — āriyā vēgē jāva durūvā vēgē tēsiṁ ca ṇaṁ mahantē ēgē rāyā bhavati- mahāhimavanta jāva sēnāvaïputtā tēsiṁ ca ṇaṁ ēgaïē saḍḍhī bhavati, kāmaṁ taṁ samaṇā vā māhaṇā vā sampahārisuṁ gamaṇāē jāva jahā mē ēsa dhammē suyakkhātē supannattē bhavati |. 

iha khalu dhammā purisādiyā purisōttariyā purisappaṇīyā purisasambhūtā purisapajjōtitā purisaabhisamannāgatā purisamēva abhibhūya ciṭṭhanti, sē jahānāmaē gaṇḍē siyā sarīrē jāē sarīrē saṁvuḍḍhē sarīrē abhisamannāgaē sarīramēva abhibhūya ciṭṭhaï ēvamēva dhammā vi purisādiyā jāva purisamēva abhibhūya ciṭṭhanti. sē jahānāmaē araī siyā sarīrē jāyā sarīrē saṁvuḍḍhā sarīramēva abhibhūya ciṭṭhaï ēvamēva dhammāvi purisādiyā jāva purisamēva abhibhūya ciṭṭhanti.

sē jahānāmaē vammiē siyā puḍhavijāē puḍhavisaṁvuḍḍhē puḍhaviabhisamannāgaē puḍhavimēva abhibhūya ciṭṭhaï, ēvamēva dhammā vi purisādiyā purisamēva abhibhūya ciṭṭhanti. sē jahānāmaē rukkhē siyā puḍhavijāē puḍhavisaṁvuḍḍhē puḍhaviabhisamannāgaē puḍhavimēva abhibhūya ciṭṭhaï. ēvamēva dhammā vi purisādiyā jāva purisamēva abhibhūya ciṭṭhanti sē jahānāmaē pukkhariṇī siyā puḍhavijāyā jāva puḍhavimēva abhibhūya ciṭṭhaï, ēvamēva dhammā vi purisādiyā jāva purisamēva abhimūya ciṭṭhanti.

sē jahānāmaē udagapukkhalē siyā udagajāē jāva udagamēva abhibhūya ciṭṭhaï, ēvamēva dhammā vi purisādiyā jāva purisamēva abhibhūya ciṭṭhanti. sē jahānāmaē udagabubbuē siyā udagajāē jāva udagamēva abhibhūya ciṭṭhaï, ēvamēva dhammā vi purisādiyā purisamēva abhibhūya ciṭṭhanti. jaṁ pi ya imaṁ samaṇāṇaṁ nigganthāṇaṁ uddiṭṭhaṁ paṇīyaṁ viañjiyaṁ duvālasaṅgaṁ gaṇipiḍagaṁ taṁ jahā — āyārō sūyagaḍō ṭhāṇaṁ samavāō vivāhapannattī nāyādhammakahāō uvāsagadasāō antagaḍadasāō anuttarōvavāiyadasāō paṇhāvāgaraṇaṁ vivāgasuyaṁ diṭṭhivāō, savvamēyaṁ micchā, na ētaṁ tahiyaṁ, na ētaṁ āhātahiyaṁ, imaṁ saccaṁ imaṁ tahiyaṁ imaṁ āhātahiyaṁ, tē ēvaṁ saṇṇaṁ kuvvanti, tē ēvaṁ saṇṇaṁ saṇṭhavēnti, tē ēvaṁ saṇṇaṁ sōvaṭṭhavayanti, tamēvaṁ tē tajjātiyaṁ dukkhaṁ nātivaṭṭanti saüṇī pañjaraṁ jahā, tē nō ēvaṁ vippaḍivēdēnti, taṁ jahā —kiriyā i vā jāva aniraē i vā, ēvaṁ tē virūvarūvēhiṁ kammasamārambhēhiṁ virūvarūvāiṁ kāmabhōgāiṁ samārambhanti bhōyaṇāē, ēvaṁ tē anāriyā vippaḍivannā ēvaṁ saddahamāṇā jāva iti tē nō havvāē nō pārāē, antarā kāmabhōgēsu visaṇṇētti, taccē purisajātē īsarakāraṇiē tti āhiē.

ahāvarē caütthē purisajātē niyativāiē tti āhijjaï- iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti tahēva jāva sēnāvaïputtā, tēsiṁ ca ṇaṁ ēgaïē saḍḍhī bhavati, kāmaṁ taṁ samaṇā vā māhaṇā vā sampahāriṁsu gamaṇāē jāva maē ēsa dhammē suyakkhātē supaṇṇattē bhavati.

iha khalu duvē purisā bhavanti- ēgē purisē kiriyamāikkhaï ēgē purisē nōkiriya māikkhaï, jē ya purisē kiriyamāikkhaï jē ya purisē nōkiriyamāikkhaï dō vi tē purisā tullā ēgaṭṭhā kāraṇamāvannā,. bālē puṇa ēvaṁ vippaḍivēdēnti kāraṇamāvaṇṇē ahamaṁsi dukkhāmi vā sōyāmi vā jūrāmi vā tippāmi vā pīḍāmi vā paritappāmi vā ahamēyamakāsi parō vā jaṁ dukkhaï vā sōyaï vā jūraï vā tippaï vā pīḍaï vā paritappaï vā parō ēvamakāsi, ēvaṁ sē bālē sakāraṇaṁ vā parakāraṇaṁ vā ēvaṁ vippaḍivēdēnti kāraṇamāvannē,... mēhāvī puna ēvaṁ vippaḍivēdēnti kāraṇamāvannē ahamaṁsi dukkhāmi vā sōyāmi vā jūrāmi vā tippāmi vā pīḍāmi vā paritappāmi vā nō ahaṁ ēvamakāsi, parō vā jaṁ dukkhaï vā jāva paritappaï vā nō parō ēvamakāsi, ēvaṁ sē mēhāvī sakāraṇaṁ vā parakāraṇaṁ vā ēvaṁ vippaḍivēdēnti kāraṇamāvannē, sē bēmi- pāīṇaṁ vā paḍīṇaṁ vā udīṇaṁ vā dāhiṇaṁ vā jē tasathāvarā pāṇā tē ēvaṁ saṅghāyamāgacchanti tē ēvaṁ vippariyāyamāvajjanti tē ēvaṁ vivēgamāgacchanti tē ēvaṁ vihāṇamāgacchanti tē ēvaṁ saṅgaïyanti uvēhāē, tē nō ēvaṁ vippaḍivēdēnti, taṁ jahā — kiriyā i vā jāva aniraē i vā, ēvaṁ tē virūvarūvēhiṁ kammasamārambhēhiṁ virūvarūvāiṁ kāmabhōgāiṁ samārambhanti bhōyaṇāē,...

ēvamēva tē anāriyā vippaḍivannā taṁ saddahamāṇā jāva iti tē nō havvāē nō pārāē antarā kāmabhōgēsu visaṇṇā. caütthē purisajāē niyaïvāiētti āhiē.

iccētē cattāri purisajāyā nānāpannā nānāchandā nānāsīlā nānādiṭṭhī nānāruī nānārambhā nānāajjhavasāṇa sañjuttā pahīṇapuvvasañjōgā āriyaṁ maggaṁ asampattā iti tē nō havvāē nā pārāē antarā kāmabhōgēsu visaṇṇā.

sē bēmi-pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti, taṁ jahā —āriyā vēgē anāriyā vēgē uccāgōyā vēgē nīyāgōyā vēgē kāyamantā vēgē hassamantā vēgē suvaṇṇā vēgē duvaṇṇā vēgē surūvā vēgē durūvā vēgē, tēsiṁ ca ṇaṁ janajānavayāiṁ pariggahiyāiṁ bhavanti, taṁ jahā —appayarā vā bhujjayarā vā, tahappagārēhiṁ kulēhiṁ āgamma abhibhūya ēgē bhikkhāyariyāē samuṭṭhiyā satō vā vi ēgē nāyaō ya uvagaraṇaṁ ca vippajahāya bhikkhāyariyāē samuṭṭhiyā asatō vā vi ēgē nāyaō ya uvagaraṇaṁ ca vippajahāya bhikkhāyariyāē samuṭṭhiyā.

jē tē satō vā asatō vā nāyaō ya anāyaō ya uvagaraṇaṁ ca vippajahāya bhikkhāyariyāē samuṭṭhiyā puvvamēva tēhiṁ nātaṁ bhavati- taṁ jahā iha khalu purisē annamannaṁ mamaṭṭhāē ēvaṁ vippaḍivēdēnti, taṁ jahā — khēttaṁ mē vatthū mē hiraṇṇaṁ mē suvaṇṇaṁ mē dhanaṁ mē dhannaṁ mē kaṁsaṁ mē dūsaṁ mē vipula-dhana-kanaga-rayaṇa-maṇi-mōttiya-saṅkha-sila-ppavāla-rattarayaṇa-santa-sāra-sāvatēyaṁ mē saddā mē rūvā mē gandhā mē rasā mē phāsā mē, ētē khalu mē kāmabhōgā ahamavi ētēsiṁ,. 

sē mēhāvī puvvāmēva appaṇō ēvaṁ samabhijāṇējjā taṁ jahā iha khalu mama annatarē dukkhē rōgātaṅkē samuppajjējjā aniṭṭhē akantē appiē asubhē amaṇunnē amaṇāmē dukkhē nō suhē sē hantā bhayantārō kāmabhōgāiṁ mama annataraṁ dukkhaṁ rōgāyaṅkaṁ pariyāiyaha-aniṭṭhaṁ akantaṁ appiyaṁ asubhaṁ amaṇunnaṁ amaṇāmaṁ dukkhaṁ nō suhaṁ, tā'haṁ dukkhāmi vā sōyāmi vā jūrāmi vā tippāmi vā pīḍāmi vā paritappāmi vā imāō mē annatarāō dukkhāō rōgātaṅkāō paḍimōyaha aniṭṭhāō akantāō appiyāō asubhāō amaṇunnāō amaṇāmāō dukkhāō nō suhāō, ēvāmēva nō laddhapuvvaṁ bhavati,iha khalu kāmabhōgā nō tāṇāē vā nō saraṇāē vā, purisē vā ēgayā puvviṁ kāmabhōgē vippajahaï, kāmabhōgā vā ēgayā puvviṁ purisaṁ vippajahanti annē khalu kāmabhōgā annō ahamaṁsi sē kimaṅga puṇa vayaṁ annamannēhiṁ kāmabhōgēhiṁ mucchāmō, iti saṅkhāē ṇaṁ vayaṁ ca kāmabhōgēhi vippajahissāmō, sē mēhāvī jāṇējjā- bahiragamēyaṁ, iṇamēva uvanīyatarāgaṁ, taṁ jahā —

māyā mē piyā mē bhāyā mē bhaginī mē bhajjā mē puttā mē nattā mē dhūyā mē pēsā mē suṇhā mēṁ piyā mē sahā mē sayaṇasaṅgantha-santhuyā mē, ētē khalu mama nāyaō ahamavi ēēsiṁ, ēvaṁ sē sē mēhāvī puvvāmēva appaṇā ēvaṁ samabhijāṇējjā- iha khalu mamaṁ annayarē dukkhē rōgātaṅkē samuppajjējjā- aniṭṭhē jāva dukkhē nō suhē, sē hantā bhayantārō! nāyaō imaṁ mama annayaraṁ dukkhaṁ rōgātaṅkaṁ pariyāiyahi- aniṭṭhaṁ jāva nō suhaṁ tā'haṁ dukkhāmi vā sōyāmi vā jāva paritappāmi vā imāō mē annatarāō dukkhāō rōgātaṅkāō parimōēha aniṭṭhāō jāva nō suhāō, ēvamēvaṁ nō laddhapuvvaṁ bhavaï, tēsiṁ vā vi bhayantārāṇaṁ mama nāyayāṇaṁ annayarē dukkhē rōgātaṅkē samuppajjējjā aniṭṭhē jāva nō suhē, sē hantā ahamētēsiṁ bhayantārāṇaṁ nāyayāṇaṁ imaṁ annataraṁ dukkhaṁ rōgātaṅkaṁ pariyāiyāmi — aniṭṭhaṁ jāva nō suhaṁ mā mē dukkhantu vā jāva paritappantu vā, imāō ṇaṁ annayarāō dukkhāō rōgātaṅkāō paribhōēmi- aniṭṭhāō jāva nō suhāō, ēvamēva nō laddhapuvvaṁ bhavati, annassa dukkhaṁ annō nō pariyāiyaï annēṇa kaḍaṁ annō nō paḍisaṁvēdēi pattēyaṁ jāyaï pattēyaṁ maraï pattēyaṁ cayaï pattēyaṁ uvvajjaï pattēyaṁ jhañjā pattēyaṁ saṇṇā pattēyaṁ mannā pattēyaṁ viṇṇū pattēyaṁ vēdaṇā,...

iti khalu nātisañjōgā nō tāṇāē vā nō saraṇāē vā, purisē vā ēgayā puvviṁ nāisañjōgē vippajahaï, nāisañjōgā vā ēgayā puvviṁ purisaṁ vippajahanti, annē khalū nātisañjōgā annō ahamaṁsi, sē kimaṅga puṇa vayaṁ annamannēhiṁ nāisañjōgēhiṁ mucchāmō ?, iti saṅkhāē ṇaṁ vayaṁ nātisañjōgē vippajahissāmō, sē mēhāvī jāṇējjā- bāhiraṅgamēyaṁ, iṇamēva uvanīyatarāgaṁ, taṁ jahā — hatthā mē pāyā mē bāhā mē ūrū mē udaraṁ mē sīsaṁ mē sīlaṁ mē āuṁ mē balaṁ mē vaṇṇō mē tayā mē chāyā mē sōyaṁ mē cakkhu mē ghāṇaṁ mē jibbhā mē phāsā mē mamāijjaï, vayāō parijūraï, taṁ jahā — āūō balāō vaṇṇāō tayāō chāyāō sōyāō cakkhūō ghāṇāō jibbhāō phāsāō susandhitō sandhī visandhībhavati, valiyataraṅgē gāē bhavati, kiṇhā kēsā paliyā bhavanti,...

taṁ jahā jaṁ pi ya imaṁ sarīragaṁ urālaṁ āhārōvaciyaṁ ēyaṁ pi ya mē anupuvvēṇaṁ vippajahiyavvaṁ bhavissati, ēyaṁ saṅkhāē sē bhikkhū bhikkhāyariyāē samuṭṭhiē duhaō lōgaṁ jāṇējjā, taṁ jahā — jīvā cēva ajīvā cēva tasā cēva thāvarā cēva.

iha khalu gāratthā sārambhā sapariggahā santēgaïyā samaṇā māhaṇā vi sārambhā sapariggahā, jē imē tasā thāvarā pāṇā- tē sayaṁ samārambhanti annēṇa vi samārambhāvēnti annaṁ pi samārambhantaṁ samanujāṇanti,. 

iha khalu gāratdhā sārambhā sapariggahā, jē imē kāmabhōgā sacittā vā acittā vā tē sayaṁ parigiṇhanti annēṇa vi parigiṇhāvēti annampi parigiṇhantaṁ samanujāṇanti, iha khalu gāratthā sāranttā sapariggahā santēgaïyā samaṇā māhaṇā vi sārambhā sapariggahā- ahaṁ khalu anārambhē apariggahē, jē khalu gāratthā sārambhā sapariggahā santēgaïyā samaṇā māhaṇā vi sārambhā sapariggahā ētēsiṁ cēva nissāē bambhacēravāsaṁ vasissāmō, kassa ṇaṁ taṁ hēuṁ? jahā puvvaṁ tahā avaraṁ jahā avaraṁ tahā puvvaṁ, añjū ētē anavarayā anuvaṭṭhiyā punaravi tārisagā cēva,...

jē khalu gāratthā sārambhā sapariggahā santēgaïyā samaṇā māhaṇā vi sārambhā sapariggahā duhaō pāvāiṁ kuvvanti iti saṅkhāē dōhi vi antēhiṁ adissamāṇō iti bhikkhū rīējjā, sē bēmi-pāīṇaṁ vā paḍīmaṁ vā udīṇaṁ vā dāhiṇaṁ vā ēvaṁ sē pariṇṇātakammē, ēvaṁ sē vavēyakammē ēvaṁ sē viyantakāraē bhavaï tti makkhāyaṁ.

tattha khalu bhagavayā chajjīvanikāyā hēū paṇṇattā taṁ jahā — puḍhavīkāē jāva tasakāē, sē jahānāmaē mama assāyaṁ daṇḍēṇa vā aṭṭhīṇa vā muṭṭhīṇa vā lēluṇa vā kavālēṇa vā āuṭṭijjamāṇassa vā hammamāṇassa vā tajjijjamāṇassa vā tāḍijjamāṇassa vā paritāvijjamāṇassa vā kilāmijjamāṇassa vā uddavijjamāṇassa vā jāva lōmukkhaṇaṇamāyamavi hiṁsākāragaṁ dukkhaṁ bhayaṁ paḍisaṁvēdēmi, iccēvaṁ jāṇa savvē pāṇā savvē bhūyā savvē jīvā savvē sattā daṇḍēṇa vā jāva kavālēṇa vā āuṭṭijjamāṇā vā hammamāṇā vā tajjijjamāṇā vā tāḍijjamāṇā vā paritāvijjamāṇā vā kilāmijjamāṇā vā uddavijjamāṇā vā jāva lōmukkhaṇaṇamāyamavi hiṁsākāragaṁ dukkhaṁ bhayaṁ paḍisaṁvēdēnti,. 

ēvaṁ naccā savvē pāṇā jāva savvē sattā na hantavvā na ajjāvēyavvā na parighētavvā na paritāvēyavvā na uddavēyavvā, sē bēmi jē ya atītā jē ya paḍuppannā jē ya āgāmissā arihantā bhagavantō savvē tē ēvamāikkhanti ēvaṁ bhāsanti ēvaṁ pannavēnti ēvaṁ parūvēnti savvē pāṇā jāva sattā na hantavvā na ajjāvēyavvā na paridhētavvā na paritāvēyavvā na uddavēyavvā, ēsa dhammē dhuvē nitiē sāsaē samēcca lōgaṁ khēyaṇṇēhiṁ pavēiē, ēvaṁ sē bhikkhū viraē pāṇāivāyāō jāva viraē pariggahāō nō dantapakkhālaṇēṇaṁ dantē pakkhālējjā nō añjaṇaṁ nō vamaṇaṁ nō virēyaṇaṁ nō ghūvaṇē nō taṁ pariyāviējjā. 

sē bhikkhū akiriē alūsaē akōhē amānē amāē alōhē uvasantē parinivvuḍē nō āsaṁsaṁ puratō karējjā- imēṇa mē diṭṭhēṇa vā suēṇa vā maēṇa vā vinnāēṇa vā imēṇa vā sucariya-tava-niyama-bambhacēravāsēṇa imēṇa vā jāyāmāyāvattiēṇaṁ dhammēṇaṁ itō cutē pēccā dēvē siyā kāmabhōgāṇa vasavattī siddhē vā adukkhamasuhē ēttha vi siyā, ēttha vi nō siyā, sē bhikkhū saddēhiṁ amucchiē rūvēhiṁ amucchiē gandhēhiṁ amucchiē rasēhiṁ amucchiē phāsēhiṁ amucchiē viraē- kōhāō māṇāō māyāō lōbhāō pējjāō dōsāō kalahāō abbhakkhāṇāō pēsuṇṇāō paraparivāyāō araïraīō māyāmōsāō micchādaṁsaṇasallāō- iti sē mahatō ādānāō uvasantē uvaṭṭhiē paḍiviratē sē bhikkhū-. 

jē imē tasathāvarā pāṇā bhavanti- tē nō sayaṁ samārambhaï nō annēhiṁ samārambhāvēi annē samārambhantē vi na samaṇujāṇaï- iti sē mahatō ādānāō uvasantē uvaṭṭhiē paḍiviratē.

sē bhikkhū- jē imē kāmabhōgā sacittā vā acittā vā- tē nō sayaṁ parigiṇhaï nō annēṇaṁ parigiṇhāvēi annaṁ parigiṇhantampi na samaṇujāṇaï- iti sē mahatō ādānāō uvasantē uvaṭṭhiē paḍiviratē, sē bhikkhu- jaṁ pi ya imaṁ samparāiyaṁ kammaṁ kajjaï- nō taṁ sayaṁ karēi nō annēṇaṁ kāravēi annaṁ pi karēntaṁ na samaṇujāṇaï- iti, sē mahatō ādānāō uvasantē uvaṭṭhiē paḍiviratē. 

sē bhikkhū jāṇējjā- asanaṁ vā pānaṁ vā khāimaṁ vā sāimaṁ vā assiṁ paḍiyāē ēgaṁ sāhammiyaṁ samuddissa pāṇāiṁ bhūyāiṁ jīvāiṁ sattāiṁ samārabbha samuddissa kīyaṁ pāmiccaṁ acchējjaṁ anisaṭṭhaṁ abhihaḍaṁ āhaṭṭuddēsiyaṁ taṁ cētiyaṁ siyā, sē bhikkhū aha puṇa ēvaṁ jāṇējjā-taṁ vijjaï tēsiṁ parakkamē jassaṭṭhāē cētiyaṁ siyā taṁ jahā — appaṇō puttāṇaṁ dhūyāṇaṁ suṇhāṇaṁ dhātīṇaṁ nātīṇaṁ rāīṇaṁ dāsāṇaṁ dāsīṇaṁ kammakarāṇaṁ kammakarīṇaṁ āēsāṇaṁ puḍhō pahēṇāē sāmāsāē pātarāsāē sannihi-sannicaē kajjati iha ēēsiṁ mānavāṇaṁ bhōyaṇāē taṁ nō sayaṁ bhuñjaï nō annēṇaṁ bhuñjāvēi annaṁ pi bhujantaṁ na samaṇujāṇaï- iti sē mahatō ādānāō uvasantē uvaṭṭhiē paḍiviratē.

tattha bhikkhū parakaḍaṁ-paraniṭṭhitaṁ uggamuppāyanēsaṇāsuddhaṁ satthātītaṁ satthapariṇāmitaṁ avihiṁsintaṁ ēsitaṁ vēsitaṁ sāmudāniyaṁ pattamasaṇaṁ kāraṇaṭṭhā pamāṇajuttaṁ akkhōvañjaṇa-vaṇalēvaṇabhūyaṁ sañjamajāyāmāyāvattiyaṁ bilamiva pannagabhūtēṇaṁ appāṇēṇaṁ āhāraṁ āhārējjā- annaṁ annakālē pānaṁ pānakālē vatthaṁ vatthakālē lēṇaṁ lēṇakālē sayanaṁ sayanakālē,. 

sē bhikkhū māyaṇṇē annayariṁ disaṁ vā anudisaṁ vā paḍivaṇṇē dhammaṁ āikkhē vibhaē kiṭṭē uvaṭṭhiēsu vā anuvaṭṭhiēsu vā sussūsamāṇēsu pavēdaē- santiṁ viratiṁ uvasamaṁ nivvāṇaṁ sōyaviyaṁ ajjaviyaṁ maddaviyaṁ lāghaviyaṁ anativātiyaṁ savvēsiṁ pāṇāṇaṁ savvēsiṁ bhūyāṇaṁ savvēsiṁ jīvāṇaṁ savvēsiṁ sattāṇaṁ anuvīi kiṭṭaē dhammaṁ. sē bhikkhū dhammaṁ kiṭṭēmāṇē nō annassa hēuṁ dhammamāikkhējjā, nō pānassa hēuṁ dhammamāikkhējjā nō vatthassa hēuṁ dhammaṁ āikkhējjā, nō lēṇassa hēuṁ dhammaṁ āikkhējjā, nō sayaṇassa hēuṁ dhammamāikkhējjā nō annēsiṁ virūvarūvāṇaṁ kāmabhōgāṇaṁ hēuṁ dhammamāikkhējjā, agilāē dhammamāikkhējjā nannattha kammanijjaraṭṭhayāē dhammamāikkhējjā.

iha khalu tassa bhikkhussa antiē dhammaṁ sōccā nisamma sammaṁ uṭṭhāṇēṇaṁ uṭṭhāya vīrā assiṁ dhammē samuṭṭhiyā, jē tassa bhikkhussa antiē dhammaṁ sōccā nisamma sammaṁ uṭṭhāṇēṇaṁ uṭṭhāya vīrā assiṁ dhammē samuṭṭhiyā tē ēvaṁ savvōvagatā tē ēvaṁ savvōvaratā tē ēvaṁ savvōvasantā tē ēvaṁ savvattāē parinivvuḍa, tti bēmi.

ēvaṁ sē bhikkhū dhammaṭṭhī dhammaviū niyāgapaḍivaṇṇē sē jahēyaṁ buiyaṁ aduvā pattē paümavarapōṇḍarīyaṁ aduvā apattē paümavarapōṇḍarīyaṁ, ēvaṁ sē bhikkhū pariṇṇāyakammē pariṇṇāyasaṅgē pariṇṇāyagēhavāsē uvasantē samiē sahiē sayā jaē, sē ēyaṁ- vayaṇijjē taṁ jahā — samaṇē ti vā māhaṇē ti vā khantē ti vā dantē ti vā guttē ti vā muttē ti vā usī ti vā munī ti vā katī ti vā vidū ti vā bhikkhū ti vā lūhē ti vā tīraṭṭhī ti vā caraṇakaraṇapāraviu.

tti bēmi. 

[kiriyāṭhāṇē]

suyaṁ mē āusaṁ tēṇaṁ bhagavayā ēvamakhyāyaṁ- iha khalu kiriyāṭhāṇē nāmajjhayaṇē pannattē, tassa ṇaṁ ayamaṭṭhē, iha khalu sañjūhēṇaṁ duvē ṭhāṇā ēvamāhijjanti, taṁ jahā — dhammē cēva adhammē cēva, uvasantē cēva anuvasantē cēva.

tattha ṇaṁ jē sē paḍhamaṭhāṇassa adhammapakkhassa vibhaṅgē tassa ṇaṁ ayamaṭṭhē pannattē, iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti, taṁ jahā āriyā vēgē anāriyā vēgē uccāgōyā vēgē nīyāgōyā vēgē kāyamantā vēgē hrassamantā vēgē suvaṇṇā vēgē duvaṇṇā vēgē surūvā vēgē durūvā vēgē, tēsiṁ ca ṇaṁ imaṁ ēyārūvaṁ daṇḍasamādānaṁ sampēhāē, taṁ jahā — nēraïēsu vā tirikkhajōṇiēsu vā māṇusēsu vā dēvēsu vā, jē yāvannē tahappagārā pāṇā viṇṇū vēyaṇaṁ vēyanti...

tēsiṁ pi ya ṇaṁ imāiṁ tērasa kiriyāṭhāṇāiṁ bhavantītimakkhāyaṁ, taṁ jahā — aṭṭhādaṇḍē anaṭṭhādaṇḍē hisādaṇḍē akamhādaṇḍē diṭṭhivipariyāsiyādaṇḍē mōsavattiē adinnādānavattiē ajjhatthiē mānavattiē mittadōsavattiē māyāvattiē lōbhavattiē iriyāvahiē.

paḍhamē daṇḍasamādāṇē aṭṭhādaṇḍavattiē tti āhijjaï, sē jahānāmaē kēi purisē āyahēuṁ vā nāihēuṁ vā agārahēuṁ vā parivārahēuṁ vā mittahēuṁ vā nāgahēuṁ vā bhūyahēuṁ vā jakkhahēuṁ vā taṁ daṇḍaṁ tasathāvarēhiṁ pāṇēhiṁ sayamēva nisirati annēṇa vi nisirāvēti annaṁ pi nisirantaṁ samanujāṇati, ēvaṁ khalu tassa tappattiyaṁ sāvajjaṁ ti āhijjaï, paḍhamē daṇḍasamādānē aṭṭhādaṇḍavattiē tti āhiē.

ahāvarē dōccē daṇḍasamādānē anaṭṭhādaṇḍavattiē tti āhijjaï, sē jahānāmaē kēi purisē jē imē tasā pāṇā bhavanti tē nō accāē nō ajināē nō maṁsāē nō sōṇiyāē nō hiyayāē nō pittāē nō vasāē nō picchāē nō pucchāē nō bālāē nō siṅgāē nō visāṇāē nō dantāē nō dāḍhāē nō ṇhāē. nō ṇhāruṇiē nō aṭṭhīē nō aṭṭhimiñjāē nō hiṁsisu mē tti nō hiṁsanti mē tti nō hiṁsissanti mē tti nō puttapōsaṇayāē nō pasupōsaṇayāē nō agāraparivūhaṇayāē nō samaṇamāhaṇavattaṇāhēuṁ nō tassa sarīragassa kiñci vipariyāittā bhavati, sē hantā chēttā bhēttā lumpaïttā vilumpaïttā uddavaïttā ujjhiuṁ bālē vērassa ābhāgī bhavati- anaṭṭhādaṇḍē.

sē jahānāmaē kēi purisē jē imē thāvarā pāṇā bhavanti, taṁ jahā —ikkaḍā i vā kaḍhiṇā i vā jantugā i vā paragā i vā mōkkhā i vā taṇā i vā kusā i vā kucchagā i vā pavvagā i vā palālā i vā tē nō puttapōsaṇāē nō pasupōsaṇāē nō agāraparivūhaṇayāē nō samaṇamāhaṇapōsaṇayāē nō tassa sarīragassa kiñci vipariyāittā bhavanti, sē hantā chēttā bhēttā lumpaïttā vilumpaïttā uddavaïttā ujjhiuṁ bālē vērassa ābhāgī bhavaï- anaṭṭhādaṇḍē.

sē jahānāmaē kēi purisē kacchaṁsi vā dahaṁsi vā udagaṁsi vā daviyaṁsi vā valayaṁsi vā nūmaṁsi vā gahaṇaṁsi vā gahaṇaviduggaṁsi vā vanaṁsi vā vanaviduggaṁsi vā pavvayaṁsi vā pavvayaviduggaṁsi vā taṇāiṁ ūsaviya- ūsaviya sayamēva aganikāyaṁ nisirati annēṇa vi aganikāyaṁ nisirāvēti annaṁ pi aganikāyaṁ nisirantaṁ samanujāṇati- anaṭṭhādaṇḍē, ēvaṁ khalu tassa tappattiyaṁ sāvajjanti āhijjaï, dōccē daṇḍasamādānē anaṭṭhādaṇḍavattiē tti āhiē.

ahāvarē taccē daṇḍasamādānē hiṁsādaṇḍavattiē tti āhijjaï, sē jahānāmaē kēi purisē mamaṁ vā mamiṁ vā annaṁ vā anniṁ vā hiṁsisu vā hiṁsanti vā hiṁsissanti vā taṁ daṇḍaṁ tasathāvarēhiṁ pāṇēhiṁ sayamēva nisiraï annēṇa vi nisirāvēi annaṁ pi nisirantaṁ samaṇujāṇaï hiṁsādaṇḍē, ēvaṁ khalu tassa tappattiyaṁ sāvajjaṁ ti āhajjaï, taccē daṇḍasamādāṇē hiṁsādaṇḍavattiē tti āhiē.

ahāvarē caütthē daṇḍasamādānē akamhādaṇḍavattiē tti āhijjaï, sē jahānāmaē kēi purisē kacchaṁsi vā jāva pavvayaviduggaṁsi vā miyavattiē miyasaṅkappē miyapaṇihāṇē miyavahāē gantā ētē miya tti kāuṁ annayarassa miyassa vahāē usuṁ āyāmēttā ṇaṁ nisirējjā, sē miyaṁ vahissāmi tti kaṭṭu tittiraṁ vā vaṭṭagaṁ vā caḍagaṁ vā lāvagaṁ vā kavōyagaṁ vā kaviṁ vā kavijalaṁ vā vindhittā bhavati- iha khalu sē annassa aṭṭhāē annaṁ phusaï- akasmādaṇḍē.

sē jahānāmaē kēi purisē sālīṇi vā vīhīṇi vā kōddavāṇi vā kaṅgūṇi vā paragāṇi vā rālāṇi vā nilijjamāṇē annayarassa taṇassa vahāē satthaṁ nisirējjā, sē sāmagaṁ taṇagaṁ kumudagaṁ vīhīūsiyaṁ kalēsuyaṁ taṇaṁ chindissāmi tti kaṭṭu sāliṁ vā vīhiṁ vā kōddavaṁ vā kaṅguṁ vā paragaṁ vā rālayaṁ vā chidinttā bhavati- iti khalu sē annassa aṭṭhāē annaṁ phusati- akamhādaṇḍē, ēvaṁ khalu tassa tappattiyaṁ sāvajjaṁ ti āhijjaï, caütthē daṇḍasamādānē akamhādaṇḍavattiē āhiē.

ahāvarē pañcamē daṇḍasamādānē diṭṭhivipariyāsiyādaṇḍavattiē tti āhijjaï, sē jahānāmaē kēi purisē māīhiṁ vā piīhiṁ vā bhāīhiṁ vā bhaginīhiṁ vā bhajjāhiṁ vā puttēhiṁ vā dhūyāhiṁ vā suṇhāhiṁ vā saddhiṁ saṁvasamāṇē mittaṁ amittamiti mannamāṇē mittē hayapuvvē bhavaï diṭṭhivipariyāsiyādaṇḍē,. 

sē jahānāmaē kēi purisē gāmaghāyaṁsi vā nagaraghāyaṁsi vā khēḍaghāyaṁsi kabbaḍaghāyaṁsi vā dōṇamuhaghāyaṁsi vā paṭṭaṇaghāyaṁsi vā āsamaghāyaṁsi vā sannivēsaghāyaṁsi vā nigamaghāyaṁsi vā rāyahāṇighā-yaṁsi vā atēṇaṁ tēṇamiti mannamāṇē atēṇē hayapuvvē bhavaï- diṭṭhivipariyāsiyādaṇḍē, ēvaṁ khalu tassatappattiyaṁ sāvajjaṁ ti āhijjaï, pañcamē daṇḍasamādānē diṭṭhivipariyāsiyādaṇḍavattiē tti āhiē.

ahāvarē chaṭṭhē kiriyaṭṭhāṇē mōsavattiē tti āhijjaï, sē jahānāmaē kēi purisē āyahēuṁ vā nāihēuṁ vā agārahēuṁ vā parivārahēuṁ sayamēva musaṁ vayati annēṇa vi musaṁ vāēi, musaṁ vayantaṁ pi annaṁ samanujāṇati, ēvaṁ khalu tassa tappattiyaṁ sāvajjanti āhijjaï, chaṭṭhē kiriyaṭṭhāṇē mōsavattiē tti āhiē.

ahāvarē sattamē kiriyaṭṭhāṇē adinnādānavattiē tti āhijjaï, sē jahānāmaē kēī purisē āyahēuṁ vā jāva parivārahēuṁ vā sayamēva adinnaṁ ādiyati annēṇa vi adinnaṁ ādiyāvēti adinnaṁ ādiyantaṁ pi annaṁ samanujāṇaï, ēvaṁ khalu tassa tappattiyaṁ sāvajjaṁ ti āhijjaï, sattamē kiriyaṭṭhāṇē adinnādānavattiē tti āhiē.

ahāvarē aṭṭhamē kiriyaṭṭhāṇē ajjhatthavattiē tti āhijjaï, sē jahānāmaē kēi purisē- natthi ṇaṁ kēi kiñci visaṁvādēi- sayamēva hīnē dīnē duṭṭhē dummaṇē ōhayamana-saṅkappē cintāsōgasāgara sampaviṭṭhē karatalapalhatthumuhē aṭṭajjhāṇōvagaē bhūmigayadiṭṭhiē jhiyāti, tassa ṇaṁ ajjhatthiyā asaṁsaïyā cattāri ṭhāṇā ēvamāhijjanti taṁ jahā — kōhē mānē māyā lōhē, ajjhatthamēva kōha-māna-māyā-lōhē, ēvaṁ khalu tassa tappattiyaṁ sāvajjaṁ ti āhijjaï, aṭṭhamē kiriyaṭṭhāṇē ajjhatthavattiē tti āhiē.

ahāvarē navamē kiriyaṭṭhāṇē mānavattiē tti āhijjaï- sē jahānāmaē kēi purisē jāimadēṇa vā kulamadēṇa vā balamadēṇa vā rūvamadēṇa vā tavamadēṇa vā suyamadēṇa vā lābhamadēṇa vā issariyamadēṇa vā paṇṇāmadēṇa vā annayarēṇa vā madaṭṭhāṇēṇaṁ mattē samāṇē paraṁ hīlēti nindēti khiṁsati garihati paribhavati avamannēti, ittariē ayaṁ, ahamaṁsi puṇa visiṭṭhajāi kula balāi guṇōvavēē-. 

ēvaṁ appāṇaṁ samukkasē, dēhaccuē kammabiiē avasē payāti, taṁ jahā — gabbhāō gabbhaṁ jammāō jammaṁ mārāō māraṁ naragāō naragaṁ caṇḍē thaddhē cavalē māṇī yāvi bhavaï, ēvaṁ khalu tassa tappattiyaṁ sāvajjaṁ ti āhijjaï, navamē kiriyaṭṭhāṇē mānavattiē tti āhiē.

ahāvarē dasamē kiriyaṭṭhāṇē mittadōsavattiē tti āhijjaï- sē jahānāmaē kēi purisē māīhiṁ vā piīhiṁ vā bhāīhiṁ vā bhaïnīhiṁ vā bhajjāhi vā ghūyāhiṁ vā puttēhiṁ vā suṇhāhiṁ vā saddhiṁ saṁvasamāṇē tēsiṁ annayaraṁsi ahālahugaṁsi avarāhaṁsi sayamēva garuyaṁ daḍaṁ nivvattētiṁ, taṁ jahā —

sīōdagaviyaḍaṁsi vā kāyaṁ ucchōlēttā bhavaï, usiṇōdagaviyaḍēṇa vā kāyaṁ ōsiñcittā bhavaï, aganikāyēṇaṁ kāyaṁ uvaḍahittā bhavaï, jōttēṇa vā vēttēṇa vā nēttēṇa vā tayāi vā kasēṇa vā chiyāē vā layāē vā annayarēṇa vā davaraēṇa pāsāiṁ uddālittā bhavati, daṇḍēṇa vā aṭṭhīṇa vā muṭṭhīṇa vā lēluṇa vā kavālēṇa vā kāyaṁ āuṭṭittā bhavati, tahappagārē purisajātē saṁvasamāṇē dummaṇā bhavanti, pavasamāṇē sumaṇā bhavanti,...

tahappagārē purisajātē daṇḍapāsī daṇḍagaruē daṇḍapurakkhaḍē ahitē imaṁsi lōgaṁsi ahitē paraṁsi lōgaṁsi sañjalaṇē kōhaṇē piṭṭhimaṁsi yāvi bhavaï, ēvaṁ khalu tassa tappattiyaṁ sāvajjaṁ ti āhijjati dasamē kiriyaṭṭhāṇē mittadōsavattiē tti āhiē.

ahāvarē ēkkārasamē kiriyaṭṭhāṇē māyāvattiē tti āhijjaï, jē imē bhavanti gūḍhāyārā tamōkasiyā ulūgapattalahūyā pavvayaguruyā tē āyariyā vi santā anāriyāō bhāsāō paüñjanti, annahā santaṁ. 

appāṇaṁ annahā mannanti, annaṁ puṭṭhā annaṁ vāgarēntiṁ, annaṁ āikkhiyavvaṁ annaṁ āikkhanti,...

sē jahānāmaē kēi purisē antōsallē taṁ sallaṁ nō sayaṁ nīharati nō annēṇa nīharāvēti nō paḍividdhaṁsēti, ēvamēva niṇhavēti, aviuṭṭamāṇē antō-antō riyati, ēvamēva māī māyaṁ kaṭṭu nō ālōēi nō paḍikkamēi nō nindaï nō garahaï nō viuṭṭaï nō visōhēi nō akaraṇāē abbhuṭṭhēi nō ahārihaṁ tavōkammaṁ pāyacchittaṁ paḍivajjaï,. 

māī assiṁ lōē paccāyāti māī paraṁsi lōē paccāyāti nindaï garahaïṁ pasaṁsati niccarati na niyaṭṭati nisiriyaṁ daṇḍaṁ chāēi, māī asamāhaḍasuhalēssē yāvi bhavaï, ēvaṁ khalu tassa tappattiyaṁ sāvajjaṁ ti āhijjaï, ēkkārasamē kiriyaṭṭhāṇē māyāvattiē tti āhiē.

ahāvarē bārasamē kiriyaṭṭhāṇē lōbhavattiē tti āhijjaï- jē imē bhavanti, taṁ jahā āraṇṇiyā āvasāhiyā gāmantiyā kaṇhuīrahassiyā nō bahusañjayā nō bahupaḍivirayā savvapāṇabhūyajīvasattēhiṁ tē appaṇō saccāmōsāiṁ ēvaṁ viuñjanti- ahaṁ na hantavvō annē hantavvā ahaṁ na ajjāvēyavvō annē ajjāvēyavvā ahaṁ na parighētavvō annē parighētavvā ahaṁ na paritāvēyavvō annē paritāvēyavvā ahaṁ na uddavēyavvō annē uddavēyavvā,...

ēvāmēva tē itthikāmēhiṁ mucchiyā giddhā gaḍhiyā ajjhōvavaṇṇā jāva vāsāiṁ caüpañcabhāiṁ chaddasamāiṁ appayarō vā bhujjayarō vā bhuñjitu bhōgabhōgāiṁ kālamāsē kālaṁ kiccā annayarēsu āsuriēsu kibbisiēsu ṭhāṇēsu uvavattārō bhavanti, taō vippamuccamāṇā bhujjō ēlamūyattāē tamūyattāē jāimūyattāē paccāyanti,...

ēvaṁ khalu tassa tappattiyaṁ sāvajjaṁ ti āhijjaï, duvālasamē kiriyaṭṭhāṇē lōbhavattiē tti āhiē. iccētāiṁ duvālasa kiriyaṭṭhāṇāiṁ daviēṇaṁ samaṇēṇa vā māhaṇēṇa vā sammaṁ suparijāṇiyavvāiṁ bhavanti.

ahāvarē tērasamē kiriyaṭṭhāṇē iriyāvahiē tti āhijjāi- iha khalu attattāē saṁvuḍassa anagārassa iriyāsamiyassa bhāsāsamiyassa ēsaṇāsamiyassa āyaṇabhaṇḍamattanikkhēṇāsamiyassa uccāra-pāsavaṇa-khēla-sindhāṇa-jalla -pāriṭṭhāvaṇiyāsamiyassa manasamiyassa vaïsamiyassa kāyasamiyassa mana- guttassa vaïguttassa kāyaguttassa guttindiyassa gutabambhayārissa āuttaṁ gacchamāṇassa āuttaṁ ciṭṭhamāṇassa āuttaṁ nisīyamāṇassa āuttaṁ tuyaṭṭamāṇassa āuttaṁ bhuñjamāṇassa āuttaṁ bhāsamāṇassa āuttaṁ vatthaṁ paḍiggahaṁ kambaṁlaṁ pāyapuñchaṇaṁ giṇhamāṇassa vā nikkhivamāṇassa vā jāva cakkhupamhanivāyamavi atthi vimāyā suhumā kiriyā iriyāvahiyā nāma kajjaï —

sā paḍhamasamaē baddhapuṭṭhā bitiyasamaē vēiyā tatiyasamaē, nijjiṇṇā sā baddhapuṭṭhā udīriyā vēiyā nijjiṇṇā sēyakālē akammē yā'vi bhavaï, ēvaṁ khalu tassa tappattiyaṁ sāvajjanti āhijjaï, tērasamē kiriyaṭṭhāṇē īriyāvahiē tti āhijjaï.

sē bēmi-jē ya aīyā jē ya paḍuppannā jē ya āgamēssā arahantā bhagavantā savvē tē ēyāiṁ cēva tērasa kiriyaṭṭhāṇāiṁ bhāsiṁsu vā bhāsēnti vā bhāsissanti vā, pannavēṁsu vā pannavēnti vā pannavēssanti vā, ēvaṁ cēva tērasamaṁ kiriyaṭṭhāṇaṁ sēviṁsu vā sēvanti vā sēvissanti vā.

aduttaraṁ ca ṇaṁ purisa-vijaya-vibhaṅgamāikkhissāmi- iha khalu nānāpaṇṇāṇaṁ nānāchandāṇaṁ nānāsīlāṇaṁ nānādiṭṭhīṇaṁ nānāruīṇaṁ nānārambhāṇaṁ nānājjhavasāṇasañjuttāṇaṁ nānāvihapāvasuyajjhayaṇaṁ bhavaï,. 

taṁ jahā — bhōmaṁ uppāyaṁ suviṇaṁ antalikkhaṁ aṅgaṁ saraṁ lakkhaṇaṁ vañjaṇaṁ itthilakkhaṇaṁ purisa- lakkhaṇaṁ hayalakkhaṇaṁ gayalakkhaṇaṁ gōṇalakkhaṇaṁ mēṇḍhalakkhaṇaṁ kukkuḍalakkhaṇaṁ tittiralalakkhaṇaṁ vaṭṭagalakkhaṇaṁ lāvagalakkhaṇaṁ cakkalakkhaṇaṁ chattalakkhaṇaṁ cammalakkhaṇaṁ daṇḍalakkhaṇaṁ asilakkhaṇaṁ maṇilakkhaṇaṁ kāgaṇi- lakkhaṇaṁ subhagākaraṁ dubbhagākaraṁ gabbhakaraṁ mōhaṇakaraṁ āhavvaṇiṁ pāgasāsaṇiṁ davvahōmaṁ khattiyavijjaṁ candacariyaṁ sūracariyaṁ sukkacariyaṁ bahassaïcariyaṁ ukkāpāyaṁ disādāhaṁ miyacakkaṁ vāyasaparimaṇḍalaṁ paṁsuvuṭṭhiṁ kēsavuṭṭhiṁ maṁsavuṭṭhiṁ ruhiravuṭṭhiṁ vēyāliṁ addhavēyāliṁ ōsōvaṇiṁ tālugghāḍaṇiṁ sōvāgiṁ sāvariṁ dāmiliṁ kāliṅgi gōriṁ gandhāriṁ ōvataṇiṁ uppataṇiṁ jambhaṇiṁ thambhaṇiṁ lēsaṇiṁ āmayakaraṇiṁ visallakaraṇiṁ pakkamaṇiṁ antaddhāṇiṁ āyamiṇīṁ,...

ēvamāiyāō vijjāō annassa hēuṁ paüñjanti pānassa hēuṁ paüñjanti vatthassa hēuṁ paüjanti lēṇassa hēuṁ paüñjanti, sayaṇassa hēuṁ paüñjanti annēsiṁ vā virūvarūvāṇaṁ kāmabhōgāṇa hēuṁ paüñjanti, tēricchaṁ tē vijjaṁ sēvanti, tē anāriyā vippaḍivannā kālamāsē kālaṁ kiccā annayarēsu āsuriēsu kibbisiēsu ṭhāṇēsu uvavattārō bhavanti, tatō vi vippamuccamāṇā bhujjō ēlamūyattāē tamandhayāē paccāyanti.

sē ēgaïō āyahēuṁ vā nāyahēuṁ vā sayanahēuṁ vā, agārahēuṁ vā parivārahēuṁ vā nāyagaṁ vā sahavāsiyaṁ vā nissāē aduvā anugāmiē aduvā uvacaraē aduvā paḍipahiē aduvā sandhicchēyaē aduvā gaṇḍhicchēyaē aduvā ōrabbhiē aduvā sōyariē aduvā vāguriē aduvā sāuṇiē aduvā macchiē aduvā gōdhāyaē aduvā gōvālaē aduvā sōvaṇiē aduvā sōvaṇiyantiē...

sē ēgaïō anugāmiyabhāvaṁ paḍisandhāya tamēva hantā chēttā bhēttā lumpaïttā vilumpaïttā uddavaïttā āhāraṁ āhārēti, iti sē mahayā pāvēhiṁ kammēhiṁ attāṇaṁ uvakkhāittā bhavati, sē ēgaïō uvacaragabhāvaṁ paḍisandhāya tamēva uvacariyaṁ hantā chēttā bhēttā lumpaïttā vilumpaïttā uddavaïttā āhāraṁ āhārēi, iti sē mahayā pāvēhiṁ kammēhiṁ attāṇē uvakkhāittā bhavati. 

sē ēgaïō pāḍipahiyabhāvaṁ paḍisandhāya tamēva pāḍipahē ṭhiccā hantā chēttā bhēttā lumpaïttā vilumpaïttā uddavaïttā āhāraṁ āhārēi, iti sē mahayā pāvēhiṁ kammēhiṁ attāṇaṁ uvakkhāittā bhavati, sē ēgaïō sandhicchēdagabhāvaṁ paḍisandhāya tamēva sandhiṁ chēttā bhēttā jāva-iti sē mahayā pāvēhiṁ kammēhiṁ attāṇaṁ uvakkhāittā bhavati. 

sē ēgaïō gaṇṭhicchēdagabhāvaṁ paḍisandhāya tamēva gaṇṭhiṁ chēttā bhēttā jāva iti sē mahayā pāvēhiṁ kammēhiṁ attāṇaṁ uvakkhāittā bhavati, sē ēgaïō ōrabbhiyabhāvaṁ paḍisandhāya urabbhaṁ vā annataraṁ vā tasaṁ pāṇaṁ hantā jāva attāṇaṁ uvakkhāittā bhavati, ēsō abhilāvō savvattha |. 

sē ēgaïō sōyariyabhāvaṁ paḍisandhāya mahisaṁ vā annayaraṁ vā tasaṁ pāṇaṁ jāva uvakkhāittā bhavati, sē ēgaïō vāguriyabhāvaṁ paḍisandhāya miyaṁ vā annayaraṁ vā tasaṁ pāṇaṁ hantā jāva uvakkhāittā bhavati, sē ēgaïō sāuṇiyabhāvaṁ paḍisandhāya saüṇiṁ vā annayaraṁ vā tasaṁ pāṇaṁ hantā jāva uvakkhāittā bhavati. 

sē ēgaïō macchiyabhāvaṁ paḍisandhāya macchaṁ vā annayaraṁ vā tasaṁ pāṇaṁ hantā jāva attāṇaṁ uvakkhāittā bhavati, sē ēgaïō gōghāyagabhāvaṁ paḍisandhāya gōṇaṁ vā annayaraṁ vā tasaṁ pāṇaṁ hantā uvakkhāittā bhavati, sē ēgaïō gōvālabhāvaṁ paḍisaṅghāya tamēva gōvālaṁ vā parijaviya parijaviya hantā jāva uvakkhāittā bhavaï.

sē ēgaïō sōvaṇiyabhāvaṁ paḍisandhāya tamēva sunagaṁ vā annayaraṁ vā tasaṁ pāṇaṁ hantā jāva uvakkhāittā bhavaï, sē ēgaïō sōvaṇiyantiyabhāvaṁ paḍisaṅghāya tamēva maṇussaṁ vā annayaraṁ vā tasaṁ pāṇaṁ hantā jāva āhāraṁ āhārēi, iti sē mahayā pāvēhiṁ kammēhiṁ attāṇaṁ uvakkhāittā bhavati.

sē ēgaïō parisāmajjhaō uṭṭhētā ahamēyaṁ haṇāmi tti kaṭṭu tittiraṁ vā vaṭṭagaṁ vā caḍagaṁ vā lāvagaṁ vā kavōyagaṁ vā kaviñjalaṁ vā annayaraṁ vā tasaṁ pāṇaṁ hantā jāva uvakkhāittā bhavati.

sē ēgaïō kēṇaï ādānēnaṁ viruddhē samāṇē aduvā khaladānēnaṁ aduvā surāthālaēṇaṁ gāhāvaīṇa vā gāhāvaïputtāṇa vā sayamēva aganikāēṇaṁ sassāiṁ jhāmēi annēṇa vi aganikāēṇaṁ sassāiṁ jhāmāvēi aganikāēṇaṁ sassāiṁ jhāmēntaṁ pi annaṁ samaṇujāṇaï-iti sē mahayā pāvakammēhiṁ attāṇaṁ uvakkhāittā bhavati.

sē ēgaïō kēṇaï ādānēnaṁ viruddhē samāṇē aduvā khaladānēnaṁ aduvā surāthālaēṇaṁ gāhāvaīṇaṁ vā gāhāvaïputtāṇa vā uṭṭāṇa vā gōṇāṇa vā ghōḍagāṇa vā gaddabhāṇa vā sayamēva dhūrāō kappēi annēṇa vi kappāvēi kappantaṁ vi annaṁ samaṇujāṇaï, iti sē mahayā pāvakammēhiṁ attāṇaṁ uvakkhāittā bhavati.

sē ēgaïō kēṇaï ādānēnaṁ viruddhē samāṇē aduvā khaladānēnaṁ aduvā surāthālaēṇaṁ gāhāvaīṇa vā gāhāvaïputtāṇa vā uṭṭasālāō vā gōṇasālāō vā ghōḍagasālāō vā gaddabhasālāō vā kaṇṭakabōndiyāē paḍipēhittā sayamēva aganikāēṇaṁ jhāmēi annēṇa vi jhāmāvēi jhāmantaṁ pi annaṁ samaṇujāṇaï, iti sē mahayā bhavati.

sē ēgaïō kēṇaï ādānēnaṁ viruddhē samāṇē aduvā khaladānēnaṁ aduvā surāthālaēṇaṁ gāhāvaīṇa vā gāhāvaïputtāṇaṁ kuṇḍalaṁ vā maṇiṁ vā mōttiyaṁ vā sayamēva avaharaï annēṇa vi avaharāvēi avaharantaṁ pi annaṁ samaṇujāṇaï, iti sē mahayā jāva bhavati.

sē ēgaïō kēṇaï vi ādānēnaṁ viruddhē samāṇē aduvā khaladānēnaṁ aduvā surāthālaēṇaṁ samaṇāṇaṁ vā māhaṇāṇaṁ vā daṇḍagaṁ vā chattagaṁ vā bhaṇḍagaṁ vā mattagaṁ vā laṭṭhigaṁ vā bhisigaṁ vā cēlagaṁ vā cilimiligaṁ vā cammagaṁ vā cammachēyaṇṇaṁ vā cammakōsiyaṁ vā sayamēva avaïraï jāva samaṇujāṇaï, iti sē mahayā jāva uvakkhāittā bhavati. 

sē ēgaïō nō vitigiñchaï, taṁ gāhāvaīṇa vā gāhāvaïputtāṇa vā sayamēva aganikāēṇaṁ ōsahīō jhāmēi jāva jhāmēntaṁ pi annaṁ samaṇujāṇaï, iti sē mahayā jāva uvakkhāittā bhavati.

sē ēgaïō nō vitigiñchaï- taṁ jahā gāhāvaīṇa vā gāhāvaïputtāṇa vā uṭṭhāṇa vā gōṇāṇa vā ghōḍagāṇa vā gaddabhāṇa vā sayamēva ghūrāō kappēi annēṇa vi kappāvēi annaṁ pi kappantaṁ samaṇujāṇaī- iti sē mahayā pāvakammēhiṁ attāṇaṁ uvakkhāittā bhavati,. 

sē ēgaïō nō vitigiñchaï- taṁ jahā — gāhāvaīṇa vā gāhāvaïputtāṇa vā uṭṭasālāō vā jāva gaddabhasālāō vā kaṇṭakabōndiyāē paḍipēhittā sayamēva aganikāēṇaṁ jhāmēi jāva samaṇujāṇaï,. 

sē ēgaïō nō vitigiñchaï- taṁ jahā —gāhāvaīṇa vā gāhāvaïputtāṇa vā kuṇḍalaṁ vā maṇiṁ vā mōttiyaṁ vā sayamēva avaharaï jāva samaṇujāṇaï, sē ēgaïō nō vitigiñchaï-taṁ jahā —samaṇāṇa vā māhaṇāṇa vā chattagaṁ vā daṇḍagaṁ vā jāva cammachēyaṇgaṁ vā sayamēva avaharaï jāva samaṇujāṇaï, iti sē mahayā jāva uvakkhāittā bhavati.

sē ēgaïō samaṇaṁ vā māhaṇaṁ vā dissā nānāvihēhiṁ pāvēhiṁ kammēhiṁ attāṇaṁ uvakkhāittā bhavaï, aduvā ṇaṁ accharāē āphālittā bhavaï, aduvā ṇaṁ pharusaṁ vadittā bhavaï, kālēṇa vi sē anupaviṭṭhassa asanaṁ vā pānaṁ vā khāimaṁ vā sāimaṁ vā nō davāvēttā bhavati.

jē imē bhavanti- vōṇṇamantā bhārakkantā alasagā vasalagā kivaṇagā samaṇagā pavvayanti tē iṇamēva jīvitaṁ dhijjīviyaṁ sampaḍibūhēnti, nāi tē pāralōiyassa aṭṭhāē kiñci vi silissanti, tē dukkhanti tē sōyanti tē jūranti tē tippanti tē piṭṭanti tē paritappanti tē dukkhaṇa-jūraṇa-sōyaṇa-tippaṇa-piṭṭaṇa-paritappaṇa-vaha-bandhana-parikilēsāō apaḍiviratā bhavanti, tē mahatā ārambhēṇa tē mahatā samārambhēṇa tē mahatā ārambhasamārambhēṇa virūvarūvēhiṁ pāvakamma-kiccēhiṁ urālāiṁ māṇussagāiṁ bhōgabhōgāiṁ bhuñjittārō bhavanti,. 

taṁ jahā — annaṁ annakālē pānaṁ pānakālē vatthaṁ vatthakālē lēṇaṁ lēṇakālē sayanaṁ sayanakālē sapuvvāvaraṁ ca ṇaṁ ṇhāē kayabalikammē kaya-kōuya-maṅgala-pāyacchittē sirasā ṇhāē kaṇṭhēmālakaḍē āviddha maṇi-suvaṇṇē kappiyamālāmaülī paḍibaddhasarīrē vagghāriya-sōṇisuttaga malladāma-kalāvē ahatavattha-parihiē candanōkkhittagāya-sarīrē mahaïmahāliyāē kūḍāgārasālāē mahaïmahālayaṁsi sīhāsanaṁsi itthī gummasamparivuḍē savvarāiēṇaṁ jōiṇā jhiyāyamāṇēṇaṁ mahayā''haya -naṭṭa-gīya-vāiya- tantī-tala-tāla- tuḍiya-ghana-muiṅga-paḍuppavāiya-ravēṇaṁ urālāiṁ mānussāgāiṁ bhōgabhōgāiṁ bhuñjamāṇē viharaï,. 

tassa ṇaṁ ēgamavi āṇavēmāṇassa jāva cattāri pañca janā avuttā cēva abbhuṭṭhēnti, bhaṇaha dēvānuppiyā! kiṁ karēmō? kiṁ āharēmō? kiṁ uvanēmō? kiṁ uvaṭṭhāvēmō? kiṁ mē hiyaïcchiyaṁ? kiṁ bhē āsagassa sayaï? tamēva pāsittā anāriyā ēvaṁ vayanti dēvē khalu ayaṁ purisē, dēvasiṇāē khalu ayaṁ purisē, dēvajīvaṇijjē khalu ayaṁ purisē, annē vi ya ṇaṁ uvajīvanti, tamēva pāsittā āriyā vayanti- abhikkantakūrakammē khalu ayaṁ purisē aïdhūnnē aïyāyarakkhē dāhiṇagāmiē nēraïē kaṇhapakkhiē āgamissāṇaṁ dullabōhiyāē yāvi bhavissaï,...

iccētassa ṭhāṇassa uṭṭhitā vēgē abhigijjhanti anuṭṭhittā vēgē abhigijjhanti abhijhañjāurā abhigijjhanti ēsa ṭhāṇē anāriē akēvalē appaḍipuṇṇē anēyāuē asaṁsuddhē asallagattaṇē asiddhimaggē amuttimaggē anivvāṇamaggē anijjāṇamaggē asavvadukkhapahīṇamaggē ēgantamicchē asāhū ēsa khalu paḍhamassa ṭhāṇassa adhammapakkhassa vibhaṅgē ēvamāhiē.

ahāvarē dōccassa ṭhāṇassa dhammapakkhassa vibhaṅgē ēvamāhijjaï, iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti taṁ jahā —

āriyā vēgē anāriyā vēgē uccāgōyā vēgē nīyāgōyā vēgē kāyamantā vēgē hassamantā vēgē suvaṇṇā vēgē duvaṇṇā vēgē surūvā vēgē durūvā vēgē, tēsiṁ ca ṇaṁ khēttavatthūṇi pariggahiyāiṁ bhavanti ēsō ālāvagō jahā pōṇḍarīē tahā nētavvō, tēṇēva abhilāvēṇa jāva savvōvasantā savvattāē parinivvuḍē tti bēmi.

ēsa ṭhāṇē āriē kēvalē jāva savva-dukkhappahīṇamaggē ēgantasammē sāhū, dōccassa ṭhāṇassa dhammapakkhassa vibhaṅgē ēvamāhiē.

ahāvarē taccassa ṭhāṇassa mīsagassa vibhaṅgē ēvamāhijjaï, jē imē bhavanti āraṇṇiyā āvasahiyā gāmaniyantiyā kaṇhuīrahassiyā jāva tē taō vippamuccamāṇā bhujjō ēlamūyattāē tamūttāē paccāyanti,. 

ēsa ṭhāṇē anāriē akēvalē asavvadukkhappahīṇamaggē ēgantamicchē asāhū, ēsa khalu taccassa ṭhāṇassa missagassa vibhaṅgē ēvamāhiē.

ahāvarē paḍhamassa ṭhāṇassa adhammapakkhassa vibhaṅgē ēvamāhijjaï - iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā manussā bhavanti gihatthā mahicchā mahārambhā mahāpariggahā adhammiyā adhammāṇuyā adhammiṭṭhā adhammakkhāī adhammapāyajīviṇō adhammapalōiṇō adhammapalajjaṇā adhammasīlasamudācārā adhammēṇa cēva vittiṁ kappēmāṇā viharanti,. 

haṇa chinda bhinda vigattagā lōhiyapāṇī caṇḍā ruddā khuddā sāhassiyā ukkañcana-vañcana-māyā-niyaḍi-kūḍa-kavaḍa-sāi-sampaōgabahulā dussīlā duvvayā duppaḍiyānandā asāhū savvāō pāṇāivāyāō appaḍivirayā jāvajjīvāē savvāō kōhāō jāva micchādaṁsaṇasallāō appaḍivirayā, jāvajjīvāē, savvāō ṇhāṇummaddaṇa- vaṇṇaga- gandha-vilēvaṇa- sadda-pharisa-rasa-rūva-gandha- mallālaṅkārāō appaḍivirayā, jāvajjīvāē savvāō sagaḍa-raha-jāṇa- jugga-gilli-thilli-siyā-sandamāṇiyā-sayaṇāsaṇa - vāhaṇa -bhōga - bhōyaṇa-pavittharavihīō appaḍivirayā jāvajjīvāē savvāō kaya-vikkaya-māsaddhamāsa-rūvaga-saṁvavahārāō appaḍivirayā jāvajjīvāē savvāō hiraṇṇa suvaṇṇa- ghana dhanna maṇi mōttiya saṅkha sila-ppavālāō appaḍivirayā jāvajjīvāē savvāō kūḍatula-kūḍamāṇāō appaḍivirayā jāvajjīvāē.

savvāō ārambhasamārambhāō appaḍivirayā jāvajjīvāē savvāō karaṇa-kārāvaṇāō appaḍivirayā jāvajjīvāē savvāō payaṇa-payāvaṇāō appaḍivirayā jāvajjīvāē savvāō kuṭṭaṇa-piṭṭaṇa-tajjaṇa-tāḍana-vaha-bandhaparikilēsāō appaḍivirayā jāvajjīvāē, jē yāvaṇṇē tahappagārā sāvajjā abōhiyā kammantā parapāṇapariyāvaṇakarājē anāriēhiṁ kajjanti tatō appaḍiviriyā jāvajjīvāē.

sē jahānāmaē kēi purisē kalama- masūra- tila- mugga- māsa- nipphāva-kulattha- ālisandaga-parimanthaga mādiēhiṁ ayatē kūrē micchādaṇḍaṁ paüñjati, ēvamēva tahappagārē purisajāē tittira-vaṭṭaga-lāvaga-kavōya-kaviñjala-miya -mahisa -varāha -gāha -gōha-kumma-sirīsivāmādiēhiṁ ayantē kūrē micchādaṇḍaṁ paüñjati, jā vi ya sē bāhiriyā parisā bhavaï, taṁ jahā — dāsē i vā pēsē i vā bhayaē i vā bhāillē i vā kammakaraē i vā bhōgapurisē i vā tēsiṁ pi ya ṇaṁ annayaraṁsi ahālahugaṁsi avarāhaṁsi sayamēva garuyaṁ daṇḍaṁ nivvattēi,. 

taṁ jahā —imaṁ daṇḍēha imaṁ muṇḍēha imaṁ tajjēha imaṁ tālēha imaṁ aduyabandhanaṁ karēha imaṁ niyalabandhanaṁ karēha imaṁ haḍḍibandhanaṁ karēha imaṁ cāragabandhanaṁ karēha imaṁ niyala-juyala-saṅkōḍiya-mōḍiyaṁ karēha imaṁ hatthacchinnayaṁ karēha imaṁ pāyachinnayaṁ karēha, imaṁ kaṇṇachinnayaṁ karēha imaṁ nakkachinnayaṁ karēha imaṁ ōṭṭhacchinnayaṁ karēha imaṁ sīsacchinnayaṁ karēha imaṁ muhacchiṇṇayaṁ karēha imaṁ vēyavahitaṁ karēha imaṁ aṅgavahitaṁ karēha imaṁ pakkhāphōḍiyapa karēha imaṁ nayanuppāḍiyaṁ karēha imaṁ daṁsaṇuppāḍiyaṁ karēha imaṁ vasaṇuppāḍiyaṁ karēha imaṁ jibbhuppāḍiyaṁ karēha imaṁ ōlambiyaṁ karēha imaṁ ghasiyaṁ karēha imaṁ ghōliyaṁ karēha imaṁ sūlāiyaṁ karēha imaṁ sūlābhinnayaṁ karēha imaṁ khāravattiyaṁ karēha imaṁ vajjhapattiyaṁ karēha imaṁ sīhapucchiyagaṁ karēha imaṁ vasahapucchiyagaṁ karēha imaṁ kaḍaggidaḍḍhayaṁ karēha imaṁ kāgaṇimaṁsakhāviyagaṁ karēha imaṁ bhattapāṇaniruddhagaṁ karēha imaṁ jāvajjīvaṁ vahabandhaṇaṁ karēha imaṁ annatarēṇaṁ asubhēṇaṁ-kumārēṇaṁ mārēha, jāvi ya sē abbhintariyā parisā bhavaï taṁ,. 

māyā i vā piyā i vā bhāyā i vā bhaginī i vā bhajjā i vā puttā i vā dhūyā i vā suṇhā i vā, tēsiṁ pi ya ṇaṁ annayaraṁsi ahālahugaṁsi avarāhaṁsi sayamēva garuyaṁ daṇḍaṁ nivvattēti taṁ jahā — sīōdagaviyaḍaṁsi ucchōlēttā bhavaï jahā mittadōsavattiē jāva ahitē paraṁsi lōgaṁsi, tē dukkhanti sōyanti jūranti tippanti piṭṭanti paritappanti tē dukkhaṇa-sōyaṇa-jūraṇa-tippaṇa-piṭṭaṇa-paritappaṇa-vaha-bandhana-parikilēsāō appaḍivirayā bhavanti,. 

ēvamēva tē itthikāmēhiṁ mucchiyā giddhā gaḍhiyā ajjhōvavannā jāva vāsāiṁ caüpañcamāiṁ chadda samāiṁ vā appayarō vā bhujjayarō vā kālaṁ bhuñjituṁ bhōgabhōgāiṁ pavisuittā vērāyataṇāiṁ sañciṇittā bahūiṁ pāvāiṁ kammāiṁ, ussaṇṇāiṁ sambhārakaḍēṇa kammuṇā- sē jahānāmaē ayagōlē i vā sēlagōlē i vā udagaṁsi pakkhittē samāṇē udaga-talamaïvaïttā ahē dharaṇitalapaïṭṭhāṇē bhavati, ēvāmēva tahappagārē purisajātē vajjabahulē ghūyabahulē paṅkabahulē vērabahulē appattiyabahulē dambhabahulē niyaḍibahulē sāibahulē ayasabahulē ussanna tasapāṇaghātī kālamāsē kālaṁ kiccā gharaṇitalamaïvaïttā ahē naragatalapaïṭṭhāṇē bhavati.

tē ṇaṁ naragā antō vaṭṭā bāhiṁ caüraṁsā ahē khurappasaṇṭhāṇaṁsaṇṭhiyā niccandhagāratamasā vavagaya-gaha-canda-sūra-nakkhatta-jōisappahā mēda-vasā-maṁsa-ruhira-pūya-paḍala-cikkhallalittāṇulēvaṇatalā asuī vīsā paramadubbhigandhā kaṇhā aganivaṇṇābhā kakkhaḍa-phāsā durahiyāsā asubhā naragā asubhā naraēsu vēyaṇāō,...

nō cēva ṇaṁ naraēsu nēraïyā niddāyanti vā payalāyanti vā suiṁ vā raïṁ vā dhiiṁ vā maïṁ vā uvalabhantē, tē ṇaṁ tattha ujjalaṁ viulaṁ pagāḍhaṁ kaḍuyaṁ kakkasaṁ caṇḍaṁ dukkhaṁ duggaṁ tivvaṁ durahiyāsaṁ nēraïya-vēyaṇaṁ paccaṇubhavamāṇā viharanti.

sē jahānāmaē rukkhē siyā pavvayaggē jāē mūlē chinnē aggē garuē jaō ninnaṁ jaō visamaṁ jaō duggaṁ taō pavaḍati ēvāmēva tahappagārē purisajātē gabbhāō gabbhaṁ jammāō jammaṁ mārāō māraṁ naragāō naragaṁ dukkhāō dukkhaṁ dāhiṇaṁ gāmiē nēraïē kaṇhapakkhiē āgamissāṇaṁ dullabhabōhiē yāvi bhavaï, ēsa ṭhāṇē anāriē akēvalē jāva asavvadukkhappahīṇamaggē ēgantamicchē asāhū, paḍhamassa ṭhāṇassa adhammapakkhassa vibhaṅgē ēvamāhiē.

ahāvarē dōccassa ṭhāṇassa dhammapakkhassa vibhaṅgē ēvamāhijjaï-iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā maṇussā bhavanti, taṁ jahā — anārambhā apariggahā dhammiyā dhammāṇugā dhammiṭṭhā jāva dhammēṇa cēva vittiṁ kappēmāṇā viharanti, susīlā suvvayā suppaḍiyānandā susāhū savvāō pāṇāivāyāō paḍivirayā jāvajjīvāē jāva jē yāvannē tahappagārā sāvajjā abōhiyā kammantā parapāṇapariyāvaṇakarā kajjanti taō vipaḍivirayā jāvajjīvāē. 

sē jahānāmaē anagārā bhagavantō iriyāsamiyā bhāsāsamiyā ēsaṇāsamiyā āyāṇa-bhaṇḍa-matta-nikkhēvaṇāsamiyā-uccāra-pāsavaṇa-khēla-siṅghāṇa-jalla pāriṭṭhāvaṇiyāsamiyā manasamiyā vaïsamiyā kāyasamiyā managuttā vayaguttā kāyaguttā guttā guttindiyā guttabambhayārī akōhā amānā amāyā alōbhā santā pasantā uvasantā parinivvuḍā anāsavā agganthā chinnasōyā niruvalēvā kaṁsapāī va mukkatōyā saṅkhō iva nirañjanā jīva iva appaḍihayagaī gaganatalaṁ iva nirālambaṇā vāyuriva appaḍibaddhā sāradasalilaṁ va suddhahiyayā pukkharapattaṁ va niruvalēvā kummō iva guttindiyā vihaga iva vippamukkā khaggavisāṇaṁ va ēgajāyā bhāruṇḍapakkhī va appamattā kuñjarō iva sōṇḍīrā vasabhō iva jāyathāmā sīhō iva duddharisā mandarō iva appakampā sāgarō iva gambhīrā candō iva sōmalēsā surō iva dittatēyā jaccakanagaṁ va jāyarūvā vasundharā iva savvaphāsavisahā suhuyahuyāsaṇō viva tēyasā jalantā,...

natthi ṇaṁ tēsiṁ bhagavantāṇaṁ kattha vi paḍibandhē bhavaï, sē paḍibandhē caüvvihē paṇṇattē, taṁ jahā — aṇḍaē i vā pōyaē i vā uggahē i vā paggahē i vā jaṁ ṇaṁ jaṁ ṇaṁ disaṁ icchatiṁ taṁ ṇaṁ- taṁ ṇaṁ disaṁ appaḍibaddhā suībhūyā lahubhūyā appagganthā sañjēmēṇaṁ tavasā appāṇaṁ bhāvēmāṇā viharanti,...

tēsiṁ ṇaṁ bhagavantāṇaṁ imā ēyārūvā jāyāmāyāvittī hōtthā, taṁ jahā — caütthē bhattē chaṭṭhē bhattē aṭṭhamē bhattē dasamē bhattē duvālasamē bhattē caüdasamē bhattē addhamāsiē bhattē māsiē bhattē dōmāsiē timāsiē caümmāsiē pañcamāsiē chammāsiē aduttaraṁ ca ṇaṁ ukkhittacaragā nikkhittacaragā ukkhittanikkhittacaragā antacaragā pantacaragā lūhacaragā samudānacaragā saṁsaṭṭhacaragā asasaṇṭṭhacaragā tajjāta saṁsaṭṭhacaragā diṭṭhalābhiyā adiṭṭhalābhiyā puṭṭhalābhiyā apuṭṭhalābhiyā bhikkhalābhiyā abhikkhalābhiyā aṇṇātacaragā uvanihiyā saṅkhādattiyā parimiya-piṇḍavāiyā suddhēsaṇiyā antāhārā pantāhārā arasāhārā virasāhārā lūhāhārā tucchāhārā antajīvī pantajīvī āyambiliyā purimaḍḍhiyā nivvigaïyā amajjamaṁsāsiṇō nō niyāmarasabhōī ṭhāṇāiyā paḍimāṭhāṇāiyā ukkuḍuāsaniyā nēsajjiyā vīrāsaniyā daṇḍāyatiyā laṅgaḍasāiṇō avāuḍā agattayā akaṇḍayā aniṭṭhuhā dhutakēsamaṁsurōmanahā savvagāyapaḍikammavippamukkā ciṭṭhanti.

tē ṇaṁ ētēṇaṁ vihārēṇaṁ viharamāṇā bahūiṁ vāsāiṁ sāmaṇṇapariyāgaṁ pāuṇanti pāuṇittā bahu bahu ābāhaṁsi uppannaṁsi vā anuppannaṁsi vā bahūiṁ bhattāiṁ paccakkhanti paccakkhittā bahūiṁ bhattāiṁ anasanāē chēdēnti chēdittā jassaṭṭhāē kīraï naggabhāvē muṇḍabhāvē anhāṇabhāvē adantavaṇagē achattaē anāvāhaṇaē bhūmisējjā phalagasējjā kaṭṭhasējjā kēsalōē bambhacēravāsē paragharapavēsē laddhāvaladdhē mānāvamānanāō hīlanāō nindanāō khiṁsaṇāō garahaṇāō tajjaṇāō tālaṇāō uccāvayā gāmakaṇḍagā bāvīsaṁ parīsahōvasaggā ahiyāsijjanti tamaṭṭhaṁ ārāhēnti tamaṭṭhaṁ ārāhēttā caramēhiṁ ussasanissāsēhiṁ anantaṁ anuttaraṁ nivvāghāyaṁ nirāvaraṇaṁ kasiṇaṁ paḍipuṇṇaṁ kēvalavaranāṇadaṁsaṇaṁ samuppāḍēnti samuppāḍittā taō pacchā sijjhanti bujjhanti muccanti parinivvāyanti savvadukkhāṇaṁ antaṁ karēnti,. 

ēgaccāē puṇa ēgē bhayantārō bhavanti, avarē puṇa puvvakammāvasēsēṇaṁ kālamāsē kālaṁ kiccā annayarēsu dēvalōēsu dēvattāē uvavattārō bhavanti, taṁ jahā — mahaḍḍhiēsu mahajjuiēsu mahāparakkamēsu mahājasēsu mahabbalēsu mahānubhāvēsu mahāsōkkhēsu, tē ṇaṁ tattha dēvā bhavanti mahaḍḍhiyā mahajjuiyā jāva mahāsōkkhā hāra-virāiya-vacchā kaḍaga-tuḍiya-thambhiya-bhuyā aṅgaya-kuṇḍala-maṭṭhagaṇḍayala-kaṇṇa-pīḍhadhārī vicittahatthābharaṇā vicittamālā-maülimaüḍā kallāṇaga-pavara-vatthaparihiyā kallāṇaga-pavaramallānulēvaṇadharā bhāsurabōndī palambavaṇamāladharā divvēṇaṁ rūvēṇaṁ divvēṇaṁ vaṇṇēṇaṁ divvēṇaṁ gandhēṇaṁ divvēṇaṁ phāsēṇaṁ divvēṇaṁ sandhāēṇaṁ divvēṇaṁ saṇṭhāṇēṇa divvāē iḍḍhīē divvāē juttīē divvāē pabhāē divvāē chāyāē divvāē accīē divvēṇaṁ tēēṇaṁ divvāē lēsāē dasa disāō ujjōvēmāṇā pabhāsēmāṇā gaïkallāṇā ṭhiikallāṇā āgamēsibhaddayā yāvi bhavanti ēsa ṭhāṇē āriē jāva savvadukkhappahīṇamaggē ēgantasammē sāhū, dōccassa ṭhāṇassa dhammapakkhassa vibhaṅgē ēvamāhiē.

ahāvarē taccassa ṭhāṇassa mīsagassa vibhaṅgē ēvamāhijjaï- iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā santēgaïyā manussā bhavanti taṁ jahā — appicchā appārambhā appapariggahā dhammiyā dhammānuyā dhammēṇa cēva vittiṁ kappēmāṇā viharanti susīlā suvvayā suppaḍiyānandā susāhū ēgaccāō pāṇāivāyāō paḍivirayā jāvajjīvāē ēgaccāō appaḍivirayā jāva jē yāvaṇṇē tahappagārā sāvajjā abōhiyā kammantā parapāṇaparitāvaṇakarā kajjanti taō vi ēgaccāō paḍivirayā jāvajjīvāē ēgaccāō appaḍivirayā,...

sē jahānāmaē samaṇōvāsagā bhavanti- abhigayajīvājīvā uvaladdha-punna-pāvā-āsava-saṁvara-vēyaṇa-nijjara-kiriya ahigaraṇa-bandhamōkkha kusalā asahējjā dēvāsura-nāga-suvaṇṇa-jakkha-rakkhasa-kinnara-kimpurisa-garula-gandhavva-mahōragāiēhiṁ dēvagaṇēhiṁ nigganthāō pāvayaṇāō anatikkamaṇijjā iṇamēva nigganthiē pāvayaṇē nissaṅkiyā nikkaṅkhiyā nivvatigicchā laddhaṭṭhā gahiyaṭṭhā pucchiyaṭṭhā vinicchiyaṭṭhā abhigayaṭṭhā aṭṭhimiñja-pēmmānurāgarattā ayamāusō! nigganthē-pāvayaṇē aṭṭhaṁ ayaṁ paramaṭaṭṭhaṁ sēsē aṇaṭṭhē, ūsiyaphalihā avaṅguyaduvārā aciyattantēura paragharadārappavēsā cāuddasaṭṭhamuddiṭṭhapuṇṇimāsiṇīsu paḍipuṇṇaṁ pōsahaṁ sammaṁ anupālēmāṇā samaṇē nigganthē phāsuēsaṇijjēṇaṁ asana-pāna-khāima-sāimēṇaṁ vatthaṁ-paḍiggaha-kambala-pāya-puñchaṇēṇaṁ ōsaha-bhēsajjēṇaṁ pīḍha-phalaga-sējjāsanthāraēṇaṁ paḍilābhēmāṇā bahuhiṁ sīlavvaya-guṇa-vēramaṇa-paccakkhāṇa-pōsahōvavāsēhiṁ ahāpariggahiēhiṁ tavō-kammēhiṁ appāṇaṁ bhāvēmāṇā viharanti.

tē ṇaṁ ēyārūvēṇaṁ vihārēṇaṁ viharamāṇā bahūiṁ vāsāi samaṇōvāsagapariyāgaṁ pāuṇanti pāuṇittā ābāhaṁsi uppannaṁsi vā anuppannaṁsi vā bahūiṁ bhattāiṁ paccakkhāyanti paccakkhāēttā bahūiṁ bhattāiṁ anasaṇāē chēdēnti chēdittā ālōiya paḍikkantā samāhipattā kālamāsē kālaṁ kiccā annayarēsu dēvalōēsu dēvattāē uvavattārō bhavanti taṁ jahā —

mahaḍḍhiēsu mahajjuiēsu jāva mahāsōkkhēsu sēsaṁ tahēva jāva ēsa ṭhāṇē āyariē jāva ēgantasammē sāhū, taccassa ṭhāṇassa mīsagassa vibhaṅgē ēvamāhiē. aviraïṁ paḍucca bālē āhijjaï, viraïṁ paḍucca paṇḍiē āhijjaï, virayāviraïṁ paḍucca bālapaṇḍiē āhijjaï, tattha ṇaṁ jā sā savvaō aviraī ēsaṭṭhāṇē ārambhaṭṭhāṇē anāriē jāva asavvadukkhappahīṇamaggē ēgantamicchē asāhū, tattha ṇaṁ jā sā viraī ēsa ṭṭhāṇē anārambhaṭṭhāṇē āriē jāva savvadukkhappahīṇamaggē ēgantassamē sāhū, tattha ṇaṁ jā sā savvaō virayāviraī ēsa ṭhāṇē ārambhaṇōārambhaṭṭhāṇē ēsa ṭṭhāṇē āriē jāva savvadukkhappahīṇamaggē ēgantasammē sāhū.

ēvāmēva samanugammamāṇā imēhiṁ cēva dōhiṁ ṭhāṇēhiṁ samōyaranti, taṁ jahā — dhammē cēva adhammē cēva, uvasantē cēva anuvasantē cēva, tattha ṇaṁ jē sē paḍhamaṭṭhāṇassa adhammapakkhassa vibhaṅgē ēvamāhiē tattha ṇaṁ imāiṁ tinni tēvaṭṭhāiṁ pāvāduyasayāiṁ bhavantīti makkhāyāiṁ jahā — kiriyāvāīṇaṁ akiriyāvāīṇaṁ annāṇiyavāīṇaṁ vēṇaïyavāīṇaṁ, tē'vi nivvāṇamāhaṁsu tē'vi palimōkkhamāhaṁsu tē'vi lavanti sāvagā! tē'vi lavanti sāvaïttārō.

tē savvē pāvāduyā āigarā dhammāṇaṁ nānāpaṇṇā nānāchandā nānāsīlā nānādiṭṭhī nānārūī nānārambhā nānājjhavasāṇasañjuttā ēgaṁ mahaṁ maṇḍalibandhaṁ kiccā savvē ēgaō ciṭṭhanti. purisē ya sāgaṇiyāṇaṁ iṅgālāṇaṁ pāiṁ bahupaḍipuṇṇaṁ aōmaēṇaṁ saṇḍāsaēṇaṁ gahāya tē savvē pāvāduē āigarē dhammāṇaṁ nānāpaṇṇē nānājjhavasāṇasañjuttē! ēvaṁ vayāsī — hambhō pāvāduyā! āigarā dhammāṇaṁ nānāpaṇṇā jāva nānājjhavasāṇasañjuttā! imaṁ tāva tubbhē sāgaṇiyāṇaṁ iṅgālāṇaṁ pāiṁ bahupaḍipuṇṇaṁ gahāya muhutagaṁ- muhuttagaṁ pāṇiṇā gharēha, nō bahu saṇḍāsagaṁ saṁsāriyaṁ kujjā nō bahu aggithambhaṇiyaṁ kujjā nō bahu sāhammiyavēyāvaḍiyaṁ kujjā nō bahu paramadhammiyavēyāvaḍiyaṁ kujjā ujjuyā niyāgapaḍivannā amāyaṁ kuvvamāṇā pāṇiṁ pasārēhi, iti vuccā sē purisē tēsiṁ pāvāduyāṇa taṁ sāgaṇiyāṇaṁ iṅgālāṇaṁ pāiṁ bahupaḍipunnaṁ aōmaēṇaṁ saṇḍāsaēṇaṁ gahāya pāṇiṁsu nisirati,. 

taē ṇaṁ tē pāvāduyā āigarā dhammāṇaṁ nānāpaṇṇā jāva nānājjhavasāṇasañjuttā pāṇiṁ paḍisāharanti, taē ṇaṁ sē purisē tē savvē pāvāduē āigarē dhammāṇaṁ nānāpaṇṇē jāva nānājjhavasāṇasañjuttā! ēvaṁ vayāsī — hambhō pāvāduyā! āigarā dhammāṇaṁ nānāpaṇṇā jāva nāṇājjhavasāṇasañjuttā! kamhā ṇaṁ tubbhē pāṇiṁ paḍisāharaha? pāṇīṁ nō ḍajjhējjā, daḍḍhē kiṁ bhavissaï? dukkhaṁ, dukkhanti mannamāṇā paḍisāharaha? ēsa tulā ēsa pamāṇē ēsa samōsaraṇē pattēyaṁ tulā pattēyaṁ pamāṇē pattēyaṁ samōsaraṇē, tattha ṇaṁ jē tē samaṇā māhaṇā ēvamāikkhanti jāva ēvaṁ parūvēti —

savvē pāṇā jāva savvē sattā hantavvā ajjāvēyavvā paridhētavvā paritāvēyavvā kilāmēyavvā uddavēyavvā, tē āgantu chēyāē tē āgantu bhēyāē tē āgantu jāi-jarā-maraṇa-jōṇi jammaṇa-saṁsāra-punabbhava-gabbhavāsa-bhavapavañca-kalaṅkalībhāgiṇō bhavissanti, tē bahūṇaṁ daṇḍaṇāṇaṁ bahūṇaṁ muṇḍaṇāṇaṁ bahūṇaṁ tajjaṇāṇaṁ bahūṇaṁ tālaṇāṇaṁ bahūṇaṁ andubandhaṇāṇaṁ bahūṇaṁ ghōlaṇāṇaṁ bahūṇaṁ māimaraṇāṇaṁ bahūṇaṁ piimaraṇāṇaṁ bahūṇaṁ bhāimaraṇāṇaṁ bahūṇaṁ bhaginīmaraṇāṇaṁ bahūṇaṁ bhajjāputta-dhūta-suṇhā-maraṇāṇaṁ bahūṇaṁ dāriddāṇaṁ dōhaggāṇaṁ bahūṇaṁ appiyasaṁvāsāṇaṁ bahūṇaṁ piyavippaōgāṇaṁ bahūṇaṁ dukkha-dōmaṇassāṇaṁ ābhāgiṇō bhavissanti anādiyaṁ ca ṇaṁ aṇavayaggaṁ dīhamaddhaṁ cāuranta-saṁsāra-kantāraṁ bhujjō-bhujjō anupariyaṭṭissanti, tē nō sijjhissanti nō bujjhisanti jāva nō savvadukkhāṇamantaṁ karissanti, ēsa tulā ēsa pamāṇē ēsa samōsaraṇē pattēyaṁ tulā pattēyaṁ pamāṇē pattēyaṁ samōsaraṇē,...

tattha ṇaṁ jē tē samaṇamāhaṇā ēvamāikkhanti jāva paruvēnti- savvē pāṇā savvē bhūyā savvē jīvā savvē sattā na hantavvā na ajjāvēyavvā na paridhētavvā na paritāvēyavvā na kilāmēyavvā na uddavēyavvā tē nō āgantu chēyāē tē nō āgantu bhēyāē tē nō āgantu jāi-jarā-maraṇa-jōṇi-jammaṇa-saṁsāra-punabbhava-gabbhavāsa-bhavapavañca-kalaṅkalībhāgiṇō bhavissanti, tē nō bahūṇaṁ daṇḍaṇāṇaṁ nō bahūṇaṁ muṇḍaṇāṇaṁ jāva nō bahūṇaṁ dukkha-dōmaṇassāṇaṁ nō bhāgiṇō bhavissanti, anāiyaṁ ca ṇaṁ anavayaggaṁ dīhamaddaṁ cāuranta-saṁsāra-kantāraṁ bhujjō-bhujjō nō anupariyaṭṭissanti tē sijjhissanti jāva savvadukkhāṇaṁ antaṁ karissanti.

iccētēhiṁ bārasahiṁ kirayāṭhāṇēhiṁ vaṭṭamāṇā jīvā nō sijjhiṁsu nō bujjhiṁsu nō mucciṁsu nō parinivvāiṁsu nō savvadukkhāṇaṁ antaṁ karēsuṁ vā nō karēnti vā nō karissanti vā, ēyaṁsi cēva tērasamē kiriyāṭhāṇē vaṭṭamāṇā jīvā sijjhiṁsu bujjhiṁsu muccisuṁ parinivvāiṁsu savvadukkhāṇaṁ antaṁ karēsuṁ vā karēnti vā karissanti vā. ēvaṁ sē bhikkhū āyaṭṭhī āyahiē āyaguttē āyajōgī āyaparakkamē āyarakkhiē āyānukampaē āyanipphēḍaē āyāṇamēva paḍisāharējjāsi.

tti bēmi. 

[āhārapariṇṇā]

suyaṁ mē āusaṁ! tēṇaṁ bhagavayā ēvamakkhāyaṁ- iha khalu āhārapariṇṇā nāmajjhayaṇē, tassa ṇaṁ ayamaṭṭhē, iha khalu pāīṇaṁ vā paḍīṇaṁ vā udīṇaṁ vā dāhiṇaṁ vā savvaō savvāvanti ca ṇaṁ lōgaṁsi cattāri bīyakāyā ēvamāhijjanti, taṁ jahā —

aggabīyā mūlabīyā pōrabīyā khandhabīyā, tēsiṁ ca ṇaṁ ahābīēṇaṁ ahāvagāsēṇaṁ ihēgaïyā sattā puḍhavijōṇiyā puṭhavisambhavā puḍhavivukkamā tajjōṇiyā tassambhavā taduvakkamā kammōvagā kammaniyāṇēṇaṁ tatthavukkamā nānāviha-jōṇiyāsu puḍhavīsu rūkkhattāē viuṭṭanti,...

tē jīvā tāsiṁ nānāvihajōṇiyāṇaṁ puḍhavīṇaṁ sinēhamāhārēnti, tē jīvā āhārēnti puḍhavisarīraṁ āusarīraṁ tēusarīraṁ vāusarīraṁ vaṇassaïsarīraṁ, nānāvihāṇaṁ tasathāvarāṇaṁ pāṇāṇaṁ sarīraṁ acittaṁ kuvvanti parividdhatthaṁ taṁ sarīraṁ puvvāhāriyaṁ tayāhāriyaṁ vipariṇayaṁ sārūviyakaḍaṁ santaṁ,. 

avarē vi ya ṇaṁ tēsiṁ puḍhavijōṇiyāṇaṁ rūkkhāṇaṁ sarīrā nānāvaṇṇā nānāgandhā nānārasā nānā phāsā nānā-saṇṭhāṇasaṇṭhiyā nānāvihasarīrapōggalaviuvviyā tē jīvā kammōvavaṇṇagā bhavanti tti makkhāyaṁ. 

ahāvaraṁ purakkhāyaṁ- ihēgaïyā sattā rukkhajōṇiyā rukkhasambhavā rukkhavukkamā tajjōṇiyā tassambhavā taduvakkamā kammōvagā kammaniyāṇēṇaṁ tatthavukkamā puḍhavijōṇiēhiṁ rukkhēhiṁ rukkhattāē viuṭṭanti, tē jīvā tēsiṁ puḍhavijōṇiyāṇaṁ rukkhāṇaṁ sinēhamāhārēnti,. 

tē jīvā āhārēnti puḍhavisarīraṁ āusarīraṁ tēusarīraṁ vāusarīraṁ vaṇassaïsarīraṁ parividdhatthaṁ taṁ sarīraṁ puvvāhāriyaṁ tayāhāriyaṁ vipariṇayaṁ sārūvikaḍaṁ santaṁ,. 

avarē vi ya ṇaṁ tēsiṁ rukkhajōṇiyāṇaṁ rukkhāṇaṁ sarīrā nānāvaṇṇā nānāgandhā nānārasā nānāphāsā nānāsaṇṭhāṇasaṇṭhiyā nānāvihasarīrapōggalaviuvviyā tē jīvā kammōvavannagā bhavanti tti makkhāyaṁ. 

ahāvara purakkhāyaṁ- ihēgaïyā sattā rukkhajōṇiyā rukkhasambhavā rukkhavukkamā tajjōṇiyā tassambhavā taduvakkamā kammōvagā kammaniyāṇēṇaṁ tatthavukkamā rukkhajōṇiēsu rukkhattāē viuṭṭanti, tē jīvā tēsiṁ rukkhajōṇiyāṇaṁ rukkhāṇaṁ sinēhamāhārēnti,. 

tē jīvā āhārēnti puḍhavisarīraṁ āusarīraṁ tēusarīraṁ vāusarīraṁ vaṇassaïsarīraṁ tasathāvarāṇaṁ pāṇāṇaṁ sarīraṁ acittaṁ kuvvanti parividdhatthaṁ taṁ sarīraṁ puvvāhāriyaṁ tayāhāriyaṁ vipariṇāmiyaṁ sārūvikaḍaṁ santaṁ,. 

avarē vi ya ṇaṁ tēsiṁ rukkhajōṇiyāṇa rukkhāṇaṁ sarīrā nānāvaṇṇā nānāgandhā nānārasā nānāphāsā nānāsaṇṭhāṇa-saṇṭhiyā nānāviha-sarīrapōggalaviuvviyā tē jīvā kammōvavannagā bhavanti tti makkhāyaṁ.

ahāvaraṁ purakkhāyaṁ- ihēgaïyā sattā rukkhajōṇiyā rukkhasambhavā rukkhavukkamā tajjōṇiyā tassambhavā taduvakkamā kammōvagā kammaniyāṇēṇaṁ tatthavukkamā rukkhajōṇiēsu rukkhēsu mūlattāē kandattāē khandhattāē tayattāē sālattāē pavālattāē pattattāē pupphattāē phalattāē bīyattāē viuṭṭanti, tē jīvā tēsiṁ rukkhajōṇiyāṇaṁ rukkhāṇaṁ sinēhamāhārēnti.

tē jīvā āhārētiṁ puḍhavisarīraṁ āusarīraṁ tēusarīraṁ vāusarīraṁ vaṇassaïsarīraṁ nānāvihāṇaṁ tasathāvarāṇaṁ pāṇāṇaṁ sarīraṁ acittaṁ kuvvanti parividdhatthaṁ taṁ sarīragaṁ jāva sārūvikaḍaṁ santaṁ.

avarē vi ya ṇaṁ tēsiṁ rukkhajōṇiyāṇaṁ mūlāṇaṁ kandāṇaṁ khandhāṇaṁ tayāṇaṁ sālāṇaṁ pavālāṇaṁ jāva bīyāṇaṁ sarīrā nānāvaṇṇā nānāgandhā jāva nānāvihasarīrapōggalaviuvviyā tē jīvā kammōvavannagā bhavanti tti makkhāyaṁ.

ahāvaraṁ purakkhāyaṁ-ihēgaïyā sattā rukkhajōṇiyā rukkhasambhavā rukkhavukkamā tajjōṇiyā tassambhavā taduvakkamā kammōvavannagā kammaniyāṇēṇaṁ tatthavukkamā rukkhajōṇiēhiṁ rukkhēhiṁ ajjhārōhattāē viuṭṭanti, tē jīvā tēsiṁ rukkhajōṇiyāṇaṁ rukkhāṇaṁ sinēhamāhārēnti —

tē jīvā āhārētiṁ puḍhavisarīraṁ jāva sārūvikaḍaṁ santaṁ, avarē vi ya ṇaṁ tēsiṁ rukkha-jōṇiyāṇaṁ ajjhārōhāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ- ihēgaïyā sattā ajjhārōhajōṇiyā ajjhārōhasambhavā jāva kammaniyāṇēṇaṁ tatthavukkamā rukkhajōṇiēsu ajjhārōhēsu ajjhārōhattāē viuṭṭanti, tē jīvā tēsiṁ rukkhajōṇiyāṇaṁ ajjhārōhāṇaṁ sinēhamāhārēnti —

tē jīvā āhārēnti puḍhavisarīraṁ jāva sārūvikaḍaṁ santaṁ, avarē vi ya ṇaṁ tēsiṁ ajjhārōhajōṇiyāṇaṁ ajjhārōhāṇaṁ sarīrā nānāvaṇṇā jāva tti makkhāyaṁ.

ahāvaraṁ purakkhāyaṁ - ihēgatiyā sattā ajjhārōhajōṇiyā ajjhārōhasambhavā jāva kammaniyāṇēṇaṁ tatthavukkamā ajjhārōhajōṇiēsu ajjhārōhēsu ajjhārōhattāē viuṭṭanti, tē jīvā tēsiṁ ajjhārōha-jōṇiyāṇaṁ ajjhārōhāṇaṁ sinēhamāhārētiṁ —

tē jīvā āhārēnti puḍhavisarīraṁ āusarīraṁ jāva sārūvikaḍaṁ santaṁ, avarē'vi ya ṇaṁ tēsiṁ ajjhārōhajōṇiyāṇaṁ ajjhārōhāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ-ihēgaïyā sattā ajjhārōhajōṇiyā ajjhārōhasambhavā jāva kammaniyāṇēṇaṁ tatthavukkamā ajjhārōhajōṇiēsu ajjhārōhēsu mūlattāē jāva bīyattāē viuṭṭanti,. 

tē jīvā tēsiṁ ajjhārōhajōṇiyāṇaṁ ajjhārōhāṇaṁ sinēhamāhārēnti jāva avarē'vi ya ṇaṁ tēsiṁ ajjhārōhajōṇiyāṇaṁ mūlāṇaṁ jāva bīyāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ- ihēgaïyā sattā puḍhavijōṇiyā puḍhavisambhavā puḍhavivakkamā jāva nānāvihajōṇiyāsu puḍhavīsu taṇattāē viuṭṭanti, tē jīvā tēsiṁ nānāvihajōṇiyāṇaṁ puḍhavīṇaṁ sinēhamāhārēnti jāva tē jīvā kammōvavannagā bhavanti tti makkhāyaṁ.

ēvaṁ puḍhavijōṇiēsu taṇēsu taṇattāē viuṭṭanti, jāva makkhāyaṁ.

ēvaṁ taṇajōṇiēsu taṇēsu taṇattāē viuṭṭanti, taṇajōṇiyaṁ taṇasarīraṁ ca āhārēnti jāva ēvamakkhāyaṁ.

ēvaṁ ōsahīṇavi cattāri ālāvagā.

ēvaṁ hariyāṇavi cattāri ālāvagā.

ahāvaraṁ purakkhāyaṁ- ihēgaïyā sattā puḍhavijōṇiyā puḍhavisambhavā jāva kammaniyāṇēṇaṁ tatthavukkamā nānāvihajōṇiyāsu puḍhavīsu āyattāē vāyattāē kāyattāē kuhaṇattāē kundakattāē uvvēhaniyattāē. 

nivvēhaniyattāē sachattāē chattagattāē vāsāniyattāē kūrattāē viuṭṭanti, tē jīvā tāsiṁ nānāvihajōṇiyāṇaṁ puḍhavīṇaṁ sinēhamāhārēnti-. 

tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ puḍhavijōṇiyāṇaṁ āyattāṇaṁ jāva kūrāṇaṁ sarīrā nānāvaṇṇā jāva makkhāyaṁ, ēkkō cēva ālāvagō jahā puḍhavijōṇiyāṇaṁ rukkhāṇaṁ cattāri gamā, ajjhāruhāṇa vi tahēva, taṇāṇaṁ ōsahīṇaṁ hariyāṇaṁ cattāri ālāvagā, bhāṇiyavvā ēkkēkkē.

ahāvarē purakkhāyaṁ ihēgatiyā sattā udagajōṇiyā udagasambhavā jāva kammaniyāṇēṇaṁ tatthavukkamā nānāvihajōṇaïēsu udaēsu udagattāē avagattāē panagattāē sēvālattāē kalambugattāē haḍatāē kasērugattāē kacchabhāṇiyattāē uppalattāē paümattāē kumuyattāē nalinattāē subhagattāē sōgandhiyattāē pōṇḍarīyamahāpōṇḍarīyattāē sayapattatāē sahassapattatāē ēvaṁ kalhārakōṅkaṇayattāē aravindattāē nāmarasattāē bhisabhisamuṇālapukkhalattāē pukkhalacchimagattāē viuṭṭanti,. 

tē jīvā tēsiṁ nānāvihajōṇiyāṇaṁ udagāṇaṁ sinēhamāhārēnti, tē jīvā āhārēnti puḍhavīsarīraṁ jāva santaṁ, avarē'vi ya ṇaṁ tēsiṁ udaga jōṇiyāṇaṁ udagāṇaṁ jāva pukkhalacchibhagāṇaṁ sarīrā nānāvaṇṇā jāva makkhāyaṁ, ēgō cēva ālāvagō. sēsā tinnī natthi.

ahāvaraṁ purakkhāyaṁ- ihēgaïyā sattā udagajōṇiyā udagasambhavā jāva kammaniyāṇēṇaṁ tattha- vukkamā nānāvihajōṇiēsu udaēsu rukkhattāē viuṭṭanti, tē jīvā tēsiṁ nānāvihajōṇiyāṇaṁ udagāṇaṁ sinēhamāhārēnti- tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ udagajōṇiyāṇaṁ rukkhāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ ihēgatiyā sattā tēsiṁ cēva puḍhavījōṇiēhiṁ rukkhēhiṁ rukkhajōṇiēhiṁ rukkhēhiṁ rukkhajōṇiēhiṁ mūlēhiṁ jāva bīēhiṁ rukkhajōṇiēhiṁ ajjhārōhēhiṁ ajjhārōhajōṇaïēhiṁ ajjhāruhēhiṁ ajjhārōhajōṇiēhiṁ mūlēhiṁ jāva bīēhiṁ, puḍhavījōṇiēhiṁ taṇēhiṁ taṇajōṇiēhiṁ mūlēhiṁ jāva bīēhiṁ, puḍhavī jōṇiēhiṁ taṇēhiṁ taṇajōṇiēhiṁ mūlēhiṁ jāva bīēhiṁ ēvaṁ ōsahīhivi tinni ālāvagā. ēvaṁ hariēhivi tinni ālāvagā.

puḍhavījōṇiēhi vi āēhiṁ kāēhiṁ jāva kūrēhiṁ udagajōṇiēhiṁ rukkhēhiṁ rukkhajōṇaïēhiṁ rukkhēhiṁ rukkhajōṇiēhiṁ mūlēhiṁ jāva bīēhiṁ ēvaṁ ajjhāruhēhiṁvi tinni taṇēhimpi tinni ālāvagā, ōsahīhimpi tinni, hariēhimpi tinni, udagajōṇiēhiṁ udaēhiṁ avaēhiṁ jāva pukkhalacchibhaēhiṁ tasapāṇattāē viuṭṭanti|. 

tē jīvā tēsiṁ puḍhavījōṇiyāṇaṁ udagajōṇiyāṇaṁ rukkhajōṇiyāṇaṁ ajjhārōhajōṇiyāṇaṁ taṇajōṇiyāṇaṁ ōsahījōṇiyāṇaṁ hariyajōṇiyāṇaṁ rukkhāṇaṁ ajjhāruhāṇaṁ taṇāṇaṁ ōsahīṇaṁ hariyāṇaṁ mūlāṇaṁ jāva bīyāṇaṁ āyāṇaṁ kāyāṇaṁ jāva kuravāṇaṁ udagāṇaṁ avagāṇaṁ jāva pukkhalacchibhagāṇaṁ sinēhamāhārēnti.

tē jīvā āhārēnti puḍhavīsarīraṁ jāva santaṁ, avarē'vi ya ṇaṁ tēsiṁ rukkhajōṇiyāṇaṁ ajjhārōhajōṇiyāṇaṁ taṇajōṇiyāṇaṁ ōsahijōṇiyāṇaṁ hariyajōṇiyāṇaṁ mūlajōṇiyāṇaṁ kandajōṇiyāṇaṁ jāva bīyajōṇiyāṇaṁ āyajōṇiyāṇaṁ kāyajōṇiyāṇaṁ jāva kūrajōṇiyāṇaṁ udagajōṇiyāṇaṁ avagajōṇiyāṇaṁ jāva pukkhalacchibhagajōṇiyāṇaṁ tasapāṇāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ nānāvihāṇaṁ manussāṇaṁ taṁ jahā — kammabhūmagāṇaṁ akammabhūmagāṇaṁ antaradīvagāṇaṁ āriyāṇaṁ milakkhūṇaṁ tēsiṁ ca ṇaṁ ahābīēṇaṁ ahāvagāsēṇaṁ itthīē purisassa ya kammakaḍāē jōṇiē ēttha ṇaṁ mēhuṇavattiyāē nāmaṁ sañjōgē samuppajjaï tē duhaō vi sinēhaṁ sañciṇanti, tattha ṇaṁ jīvā itthittāē purisattāē napuṁsagattāē viuṭṭanti,. 

tē jīvā māuōyaṁ piusukkaṁ tadubhaya-saṁsaṭṭhaṁ kalusaṁ kibbisaṁ tappaḍhamayāē āhāramāhārēnti, taō pacchā jaṁ sē māyā nānāvihāō rasavihīō āhāramāhārēnti taō ēgadēsēṇaṁ ōyamāhārēnti ānupuvvēṇaṁ vuḍḍhā palipāgamaṇupavaṇṇā taō kāyāō abhinivaṭṭamāṇā itthiṁ vēgayā janayanti purisaṁ vēgayā janayanti napuṁsagaṁ vēgayā janayanti. 

tē jīvā ḍaharā samāṇā māukkhīraṁ sappiṁ āhārēnti ānupuvvēṇaṁ vuḍḍhā ōyaṇaṁ kummāsaṁ tasathāvarē ya pāṇē, tē jīvā āhārēnti puḍhavisarīraṁ jāva sāruvikaḍaṁ santaṁ, avarē'vi ya ṇaṁ tēsiṁ nānāvihāṇaṁ manussāgāṇaṁ kammabhūmagāṇaṁ akammabhūmagāṇaṁ antaraddīvagāṇaṁ āriyāṇaṁ milakkhūṇaṁ sarīrā nānāvaṇṇā jāva bhavanti tti makkhāyaṁ.

ahāvaraṁ purakkhāyaṁ nānāvihāṇaṁ jalacarāṇaṁ pañcidiya tirikkhajōṇiyāṇaṁ taṁ jahā — macchāṇaṁ jāva suṁsumārāṇaṁ tēsiṁ ca ṇaṁ ahābīēṇaṁ ahāvagāsēṇaṁ itthīē purisassa ya kamma kaḍāē tahēva jāva ēgadēsēṇaṁ ōyamāhārēnti ānupuvvēṇaṁ vuḍḍhā palipāgamanupavaṇṇā taō kāyāō abhinivaṭṭamāṇā aṇḍaṁ vēgayā janayanti pōyaṁ vēgayā janayanti, sē aṇḍē ubbhijjamāṇē itthiṁ vēgayā janayanti purisaṁ vēgayā janayanti napuṁsagaṁ vēgayā janayanti, tē jīvā ḍaharā samāṇā āusiṇēhamāhārēnti anupuvvēṇaṁ vuḍḍhā vaṇassaïkāyaṁ tasathāvarē ya pāṇē, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ nānāvihāṇaṁ jalacarapañcidiya-tirikkhajōṇiyāṇaṁ macchāṇaṁ jāva suṁsumārāṇaṁ sarīrā nānāvaṇṇā jāva makkhāyaṁ. 

ahāvaraṁ purakkhāyaṁ- nānāvihāṇaṁ caüppayathalayara pañcidiya tirikkhajōṇiyāṇaṁ, taṁ jahā — ēgakhurāṇaṁ dukhurāṇaṁ gaṇḍīpadāṇaṁ saṇapphayāṇaṁ, tēsiṁ ca ṇaṁ ahābīēṇaṁ ahāvagāsēṇaṁ itthīē purisassa ya kamma jāva mēhuṇavattiē nāmaṁ sañjōgē samuppajjaï, tē duhaō vi sinēhaṁ sañciṇanti, tattha ṇaṁ jīvā itthittāē purisattāē napuṁsagattāē jāva viuṭṭanti tē jīvā māōuyaṁ piusukkaṁ ēvaṁ jahā maṇussāṇaṁ itthiṁ vēgayā janayanti purisaṁ vēgayā janayanti napuṁsagaṁ vēgayā janayanti, tē jīvā ḍaharā samāṇā māukkhīraṁ sappiṁ āhārēnti ānupuvvēṇaṁ vuḍḍhā vaṇassaïkāyaṁ tasathāvarē ya pāṇē, tē jīvā āhārēnti puḍhavisarīraṁ jāva santaṁ, avarē vi ya ṇaṁ tēsiṁ nānāvihāṇaṁ caüppayathalacara pañcidiyatirikkhajōṇiyāṇaṁ ēgakhurāṇaṁ dukhurāṇaṁ gaṇḍīpadāṇaṁ saṇapphayāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ nānāvihāṇaṁ uraparisappa thalayara pañcindiyatirikkhajōṇiyāṇaṁ, taṁ jahā ahīṇaṁ ayagarāṇaṁ āsāliyāṇaṁ mahōragāṇaṁ, tēsiṁ ca ṇaṁ ahābīēṇaṁ ahāvagāsēṇaṁ itthīē purisassa jāva ēttha ṇaṁ mēhuṇavattiyāē0 ēvaṁ taṁ cēva, nāṇattaṁ aṇḍaṁ vēgayā janayanti pōyaṁ vēgayā janayanti, sē aṇḍē ubbhijjamāṇē itthiṁ vēgayā janayanti purisaṁ vēgayā janayanti napuṁsagaṁ vēgayā janayanti, tē jīvā ḍaharā samāṇā vāukāyamāhārēnti ānupuvvēṇaṁ vuḍḍhā vaṇassaïkāyaṁ tasathāvarē ya pāṇē, tē jīvā āhārēnti puḍhavisarīraṁ jāva santaṁ, avarē vi ya ṇaṁ tēsiṁ nānāvihāṇaṁ uraparisappa thalacara pañcidiyatirikkhajōṇiyāṇaṁ ahīṇaṁ jāva mahōragāṇaṁ sarīrā nānāvaṇṇā nānāgandhā jāva makkhāyaṁ.

ahāvaraṁ purakkhāyaṁ nānāvihāṇaṁ bhuyaparisappa thalacarapañcidiya tirikkhajōṇiyāṇaṁ taṁ jahā gōhāṇaṁ naülāṇaṁ sīhāṇaṁ saraḍāṇaṁ sallāṇaṁ saravāṇaṁ kharāṇaṁ gharakōiliyāṇaṁ vissambharāṇaṁ mūsagāṇaṁ maṅgusāṇaṁ payalāiyāṇaṁ birāliyāṇaṁ jōhāṇaṁ cāuppāiyāṇaṁ, tēsiṁ ca ṇaṁ ahābīēṇaṁ ahāvagāsēṇaṁ itthīē purisassa ya jahā uraparisappāṇaṁ tahā bhāṇiyavvaṁ, jāva sārūvikaḍaṁ santaṁ, avarē'vi ya ṇaṁ tēsiṁ nānāvihāṇaṁ bhuyaparisappa thalacara pañcidiya tirikkhajōṇiyāṇaṁ taṁ jahā — gōhāṇaṁ jāva makkhāyaṁ.

ahāvaraṁ purakkhāyaṁ nānāvihāṇaṁ khahacara pañcidiya tirikkhajōṇiyāṇaṁ taṁ jahā — cammapakkhīṇaṁ lōmapakkhīṇaṁ samuggapakkhīṇaṁ vitatapakkhīṇaṁ tēsiṁ ca ṇaṁ ahābīēṇaṁ ahāvagāsēṇaṁ itthīē jahā uraparisappāṇaṁ, nāṇattaṁ tē jīvā ḍaharā samāṇā māugāttasiṇēhamāhārēnti ānupuvvēṇaṁ vuḍḍhā vaṇassatikāyaṁ tasathāvarē ya pāṇē, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ nānāvihāṇaṁ khahacara pañcidiya tirikkhajōṇiyāṇaṁ cammapakkhīṇaṁ jāva makkhāyaṁ.

ahāvaraṁ purakkhāyaṁ- ihēgaïyā sattā nānāvihajōṇiyā nānāvihasambhavā nānāvihavukkamā tajjōṇiyā tassambhavā taduvakkamā kammōvagā kammaniyāṇēṇaṁ tatthavukkamā nānāvihāṇaṁ tasathāvarāṇaṁ pōggalāṇaṁ sarīrēsu vā sacittēsu vā acittēsu vā anusūyattāē viuṭṭanti,. 

tē jīvā tēsiṁ nānāvihāṇaṁ tasathāvarāṇaṁ pāṇāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē' vi ya ṇaṁ tēsiṁ tasathāvarajōṇiyāṇaṁ anusūyagāṇaṁ sarīrā nānāvaṇṇā jāva makkhāyaṁ. ēvaṁ durūvasambhavattāē. ēvaṁ khuradugattāē.

ahāvaraṁ purakkhāyaṁ- ihēgaïyā sattā nānāvihajōṇiyā jāva kammaniyāṇēṇaṁ tatthavukkamā nānāvihāṇaṁ tasathāvarāṇaṁ pāṇāṇaṁ sarīrēsu sacittēsu vā acittēsu vā taṁ sarīragaṁ vāyasaṁsiddhaṁ vā vāyasaṅgahiyaṁ vā vāyapariggahiyaṁ uḍḍhaṁvāēsu uḍḍhambhāgī bhavaï ahōvāēsu ahēbhāgī bhavaï tiriyavāēsu tiriyabhāgī bhavaï, taṁ jahā —

ōsā himaē mahiyā karaē harataṇuē suddhōdaē, tē jīvā tēsiṁ nānāvihāṇaṁ tasathāvarāṇaṁ pāṇāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ tasathāvarajōṇiyāṇaṁ ōsāṇaṁ jāva suddhōdagāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ- ihēgaïyā sattā udagajōṇiyā udagaṁsambhavā jāva kammaniyāṇēṇaṁ tatthavukkamā tasathāvarajōṇiēsu udaēsu udagattāē viuṭṭanti, tē jīvā tēsiṁ tasathāvarajōṇiyāṇaṁ udagāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ udagajōṇiyāṇaṁ udagāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ- ihēgaïyā sattā udagajōṇiyā jāva kammaniyāṇēṇaṁ tatthavukkamā udagajōṇiēsu udaēsu tasapāṇattāē viuṭṭanti, tē jīvā tēsiṁ udagajōṇiyāṇaṁ udagāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ udagajōṇiyāṇaṁ tasapāṇāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ ihēgaïyā sattā nānāvihajōṇiyā jāva kammaniyāṇēṇaṁ tatthavukkamā nānāvihāṇaṁ tasathāvarāṇaṁ pāṇāṇaṁ sarīrēsu sacittēsu vā acittēsu vā aganikāyattāē viuṭṭanti, tē jīvā tēsiṁ nānā vihāṇaṁ tasathāvarāṇaṁ pāṇāṇaṁ siṇēhamāhārēnti, tē jīvā āhārēnti puḍhavisarīra jāva santaṁ avarē'viya ṇaṁ tēsiṁ udagajōṇiyāṇaṁ tasapāṇāṇaṁ sarīrā nānāvaṇṇā jāva makkhāyaṁ.

ahāvaraṁ purakkhāyaṁ-ihēgaïyā sattā nānāvihajōṇiyā jāva kammaniyāṇēṇaṁ tatthavukkamā nānāvihāṇaṁ tasathāvarāṇaṁ pāṇāṇaṁ sarīrēsu sacittēsu vā acittēsu vā aganikāyattāē viuṭṭanti, tē jīvā tēsiṁ nānāvihāṇaṁ tasathāvarāṇaṁ pāṇāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē'vi ya ṇaṁ tēsiṁ tasathāvarajōṇiyāṇaṁ agaṇīṇaṁ sarīrā nānāvaṇṇā jāva makkhāyaṁ, sēsā tinni ālāvagā jahā udagāṇaṁ.

ahāvaraṁ purakkhāyaṁ ihēgatiyā sattā nānāvihajōṇiyāṇaṁ jāva kammaniyāṇēṇaṁ tatthavukkamā nānāvihāṇaṁ tasathāvarāṇaṁ pāṇāṇaṁ sarīrēsu sacittēsu vā acittēsu vā vāukkāyattāē viuṭṭanti, jahā aganīṇaṁ tahā bhāṇiyavvā cattāri gamā.

ahāvaraṁ purakkhāyaṁ ihēgatiyā sattā nānāvihajōṇiyā jāva kammaniyāṇēṇaṁ tatthavukkamā nānāvihāṇaṁ tasathāvarāṇaṁ pāṇāṇaṁ sarīrēsu sacittēsu vā acittēsu vā puḍhavīttāē sakkarattāē vāluyattāē, imāō gāhāō anugantavvāō.

puḍhavī ya sakkarā vāluyā ya, uvalē silā ya lōṇūsē
aya taüya tamba sīsaga ruppa suvaṇṇē ya vaïrē ya // Sūy.694

hariyālē hiṅguluṁē manōsilā sāsagañjanapavālē
abbhapaḍalabbhavāluya, bāyarakāē maṇivihāṇā // Sūy.695

gōmējjaē ya ruyaē, aṅkē phalihē ya lōhiyakkhē ya
maragaya masāragallē, bhuyamōyaga idaṁnīlē ya // Sūy.696

candana gēruya haṁsagabbha pulaē sōgandhiē ya bōddhavvē
candappabha vēruliē, jalakantē sūrakantē ya // Sūy.697

ēyāō ēēsu bhaṇiyavvāō gāhāō jāva sūrakantattāē viuṭṭanti. 

tē jīvā tēsiṁ nānāvihāṇaṁ tasathāvarāṇaṁ pāṇāṇaṁ sinēhamāhārēnti, tē jīvā āhārēnti puḍhavisarīraṁ jāva santaṁ, avarē' vi ya ṇaṁ tēsiṁ tasathāvarajōṇiyāṇaṁ puḍhavīṇaṁ jāva sūrakantāṇaṁ sarīrā nānāvaṇṇā jāva makkhāyaṁ, sēsā tinni ālāvagā jahā udagāṇaṁ.

ahāvaraṁ purakkhāyaṁ-savvē pāṇā savvē bhūyā savvē jīvā savvē sattā nānāvihajōṇiyā nānāvihasambhavā nānāvihavukkamā sarīrajōṇiyā sarīrasambhavā sarīravukkamā sarīrāhārā kammōvagā kammaniyāṇā kammagaïyā kammaṭhiiyā kammaṇā cēva vippariyāsamuvēnti. sē ēvamāyāṇaha sē ēvamāyāṇittā āhāraguttē samiē sahiē sayā jaē tti bēmi.

[paccakkhāṇakiriyā]

suyaṁ mē āusaṁ! tēṇaṁ bhagavayā ēvamakkhāyaṁ- iha khalu paccakkhāṇakiriyānāmajjhayaṇē tassa ṇaṁ ayamaṭṭhē- āyā apaccakkhāṇī yāvi bhavaï āyā akiriyākusalē yāvi bhavaï āyā micchāsaṇṭhiē yāvi bhavaï āyā ēgantadaṇḍē yāvi bhavaï āyā ēgantabālē yāvi bhavaï āyā ēgantasuttē yāvi bhavaï āyā aviyāra-mana-vayaṇa-kāyavakkē yāvi bhavaï, āyā appaḍihayapaccakkhāya-pāvakkamē yāvi bhavaï,. 

ēsa khalu bhagavayā akkhāē asañjaē aviraē appaḍihayapaccakkhāya-pāvakkamē sakiriē asuṁvaḍē ēgantadaṇḍē ēgantabālē ēgantasuttē, sē bālē aviyāra-mana-vayaṇa-kāya-vakkē suviṇamavi na passaï, pāvē ya sē kammē kajjaï.

tattha cōyaē pannavagaṁ ēvaṁ vayāsī — asantaēṇaṁ maṇēṇaṁ pāvaēṇaṁ asantiyāē vaīē pāviyāē asantaēṇaṁ kāēṇaṁ pāvaēṇaṁ ahaṇantassa amaṇakkhassa aviyāra-mana-vayaṇa-kāya-vakkassa suviṇamavi apassaō pāvē kammē nō kajjaï kassa ṇaṁ taṁ hēuṁ ?

cōyaē ēvaṁ bravīti- annayarēṇaṁ maṇēṇaṁ pāvaēṇaṁ manavattiē pāvē kammē kajjaï, annayarīē vaīē pāviyāē vaïvattiē pāvē kammē kajjaï, annayarēṇaṁ kāēṇaṁ pāvaēṇaṁ kāyavattiē pāvē kammē kajjaï, haṇantassa samanakkhassa saviyāra-mana-vayaṇa-kāya-vakkassa suviṇamavi pāsaō ēvaṅguṇajātīyassa pāvē kammē kajjaï.

punaravi cōyaē ēvaṁ bravīti- tattha ṇaṁ jē tē ēvamāhaṁsu- asantaēṇaṁ maṇēṇaṁ pāvaēṇaṁ asantiyāē vaīē pāviyāē asantaēṇaṁ kāēṇaṁ pāvaēṇaṁ ahaṇantassa amanakkhassa aviyāra-manavayaṇa-kāya-vakkassa suviṇamavi apassaō pāvē kammē kajjaï, tattha ṇaṁ jē tē ēvamāhaṁsu micchaṁ tē ēvamāhaṁsu. 

tattha pannavaē cōyaga ēvaṁ vayāsī — taṁ sammaṁ jaṁ maē puvvaṁ vuttaṁ, asantaēṇaṁ maṇēṇaṁ pāvaēṇaṁ asantiyāē vaīē pāviyāē asantaēṇaṁ kāēṇaṁ pāvaēṇaṁ ahaṇantassa amanakkhassa aviyāra mana-vayaṇa-kāya- vakkassa suviṇamavi apassaō pāvē kammē kajjaï, taṁ sammaṁ, kassa ṇaṁ taṁ hēuṁ ?

ācārya āha- tattha khalu bhagavayā chajjīvaṇikāyā hēū pannattā, taṁ jahā —puḍhavikāiyā jāva tasakāiyā, iccētēhiṁ chahiṁ jīvanikāēhiṁ āyā appaḍihayapaccakkhāya-pāvakammē niccaṁ pasaḍha-viōvāta-citta-daṇḍē, taṁ jahā pāṇāivāē jāva pariggahē kōhē jāva micchādaṁsaṇasallē,. 

ācārya āha- tattha khalu bhagavayā vahaē diṭṭhantē pannattē sē jahānāmaē vahaē siyā gāhāvaïssa vā gāhāvaïputtassa vā raṇṇō vā rāyapurissa vā khaṇaṁ niddāya pavisissāmi khaṇaṁ ladghūṇa vahissāmitti pahārēmāṇē sē kiṁ nu hu nāma sē vahaē tassa vā gāhāvaïssa gāhāvaïputtassa vā raṇṇō vā rāyapurisassa vā khaṇaṁ niddāya pavisissāmi khaṇaṁ ladghūṇaṁ vahissāmitti pahārēmāṇē diyā vā rāō vā suttē vā jāgaramāṇē vā amittabhūē micchāsaṇṭhiē niccaṁ pasaḍha-viōvāyacitadaṇḍē bhavaï,? ēvaṁ viyāgarēmāṇē samiyāē viyāgarē? cōyaē- hantā bhavaï.

ācārya āha- jahā sē vahaē tassa gāhāvaïssa vā gāhāvaïputtassa vā raṇṇō vā rāyapurisassa vā khaṇaṁ niddāya pavisissāmi khaṇaṁ ladghūṇaṁ vahissāmitti pahārēmāṇē diyā vā rāō vā suttē vā jāgaramāṇē vā amittabhūē micchāsaṇṭhiē niccaṁ pasaḍha-viōvāya-cittadaṇḍē0 ēvāmēva bālē vi savvēsiṁ pāṇāṇaṁ jāva savvēsiṁ sattāṇaṁ diyā vā rāō vā suttē vā jāgaramāṇē vā amittabhūē micchāsaṇṭhiē niccaṁ pasaḍha-viōvāya-cittadaṇḍē, taṁ jahā —pāṇāivāē jāva micchādaṁsaṇasallē,. 

ēvaṁ khalu bhagavayā akkhāē asañjaē aviraē appaḍihaya paccakkhāya pāvakammē sakiriē asuṁvaḍē ēgantadaṇḍē ēgantabālē ēgantasuttē yāvi bhavaï, sē bālē aviyāra mana-vayaṇa-kāya- vakkē suviṇamaṇi na passaï pāvē ya sē kammē kajjaï.

jahā sē vahaē tassa vā gāhāvaïssa jāva tassa vā rāyapurisassa pattēyaṁ-pattēyaṁ cittaṁ samādāē diyā vā rāō vā suttē vā jāgaramāṇē vā amittabhūē micchāsaṇṭhiē niccaṁ pasaḍhaviōvāya cittadaṇḍē bhavaï ēvamēva bālē savvēsiṁ pāṇāṇaṁ jāva savvēsiṁ sattāṇaṁ pattēyaṁ-pattēyaṁ cittaṁ samādāē diyā vā rāō vā suttē vā jāgaramāṇō vā amittabhūē micchāsaṇṭhiē niccaṁ pasaḍha-viōvāya-cittadaṇḍē bhavaï.

nō iṇaṭṭhē samaṭṭhē- iha khalu bahavē pāṇā0 jē imēṇaṁ sarīrasamussaēṇaṁ nō diṭṭhā vā suyā vā nābhimayā vā viṇṇāyā vā jēsiṁ nō pattēyaṁ-pattēyaṁ cittaṁ samādāya diyā vā rāō vā suttē vā jāgaramāṇē vā amittabhūē micchāsaṇṭhiē niccaṁ pasaḍha-viōvāya- cittadaṇḍē taṁ jahā — pāṇāivāē jāva micchādaṁsaṇasallē.

ācārya āha-tattha khalu bhagavayā duvē diṭṭhantā pannattā taṁ jahā — sannidiṭṭhantē ya asannidiṭṭhantē ya, sē kiṁ taṁ sannidiṭṭhantē? jē imē sannipañcidiyā pajjattagā ētēsiṁ ṇaṁ chajjīvanikāē paḍuccaṁ, taṁ jahā puḍhavīkāyaṁ jāva tasakāyaṁ, sē ēgaïō puḍhavikāēṇaṁ kiccaṁ karēi vi kāravēi vi tassa ṇaṁ ēvaṁ bhavaï-. 

ēvaṁ khalu ahaṁ puḍhavikāēṇaṁ kiccaṁ karēmi vi kāravēmi vi, nō cēva ṇaṁ sē ēvaṁ bhavaï- imēṇa vā imēṇa vā sē ētēṇaṁ puḍhavikāēṇaṁ kiccaṁ karēi vi kāravēi vi sē ya taō puḍhavikāyāō asañjaya-aviraya-appaḍihaya paccakkhāya-pāvakkamē yāvi bhavaï,. 

ēvaṁ jāva tasakāētti bhāṇiyavvaṁ.

sē ēgaïō chajjīvanikāēhiṁ kiccaṁ karēi vi kāravēi vi, tassa ṇaṁ ēvaṁ bhavaï ēvaṁ khalu chajjīvaṇikāēhahiṁ kiccaṁ karēmi vi, kāravēmi vi nō cēva ṇaṁ sē ēvaṁ bhavaï- imēhiṁ vā, imēhiṁ vā sē ya tēhiṁ chahiṁ jīvanikāēhiṁ kiccaṁ karēi vi kāravēi vi, sē ya tēhiṁ chahiṁ jīvanikāēhiṁ asañjaya-aviraya-appaḍihaya paccakkhāya-pāvakammē taṁ jahā — pāṇāivāē jāva micchādaṁsaṇasallē,. 

ēsa khalu bhagavayā akkhāē assañjaē aviraē appaḍihaya-paccakkhāē-pāvakammē suviṇamaṇi na passaï pāvē ya sē kammē kajjaï sē taṁ sanni diṭṭhantē.

sē kiṁ taṁ asannidiṭṭhantē? jē imē asaṇṇiṇō pāṇā taṁ jahā — puḍhavikāiyā jāva vaṇassaïkāiyā chaṭṭhā vēgaïyā tasā pāṇā, jēsiṁ nō takkāi vā saṇṇā i vā paṇṇā i vā maṇē i vā vaī i vā sayaṁ vā karaṇāē annēhiṁ vā kāravēttaē karēntaṁ vā samaṇujāṇittaē, tē'vi ṇaṁ bālā savvēsiṁ pāṇāṇaṁ jāva savvēsiṁ sattāṇaṁ diyā vā rāō vā suttē vā jāgaramāṇā amittabhūyā micchāsaṇṭhiyā niccaṁ pasaḍha-viōvāya cittadaṇḍā taṁ jahā pāṇāivāē jāva micchādaṁsaṇasallē, iccēvaṁ jāva nō cēva manō nō cēva vaī pāṇāṇaṁ [bhūyāṇaṁ jīvāṇaṁ] sattāṇaṁ dukkhaṇayāē sōyaṇayāē jūraṇayāē tippaṇayāē piṭṭaṇayāē paritappaṇayāē tē dukkhaṇa-sōyaṇa jāva paritappaṇa-vaha-bandha-parikilēsāō appaḍivirayā bhavanti.

iti khalu tē asaṇṇiṇō'vi sattā ahōnisiṁ pāṇāivāē uvakkhāijjanti jāva ahōnisiṁ pariggahē uvakkhāijjanti jāva micchādaṁsaṇasallē uvakkhāijjanti, savvajōṇiyā vi khalu sattā-sanniṇō huccā asanniṇō hōnti asanniṇō huccā sanniṇō hōnti hōccā sannī, aduvā asaṇṇī tattha sē avicitā avighūṇitā asaṁmucchittā ananutāvittā asannikāyāō vā sannikāya saṅkamanti sannikāyāō vā asannīkāyaṁ saṅkamanti sannikāyāō vā sannikāyaṁ saṅkamanti asannikāyāō vā asannikāyaṁ saṅkamanti,. 

jē ēē sannī vā asaṇṇī vā savvē tē micchāyārā niccaṁ pasaḍha-viōvāya cittadaṇḍā taṁ jahā —

pāṇāivāē jāva micchadaṁsaṇasallē, ēvaṁ khalu bhagavayā akkhāē asañjaē aviraē appaḍihaya-paccakkhāya-pāvakammē sakiriē asaṁvuḍē ēgantadaṇḍē ēgantabālē ēgantasuttē sē bālē aviyāra mana vayaṇa kāya- vakkē suviṇamavi na pāsaï pāvē ya sē kammē kajjaï.

cōyagaḥ- tē kiṁ kuvvaṁ ki kāravaṁ kahaṁ sañjaya-viraya-paḍihaya-paccakkhāya-pāvakakmē bhavaï? ācārya āha- tattha khalu bhagavayā chajjīvanikāyāhēū paṇṇattā, taṁ jahā — puḍhavīkāiyā jāva tasakāiyā,...

sē jahānāmaē mama assātaṁ daṇḍēṇa vā aṭṭhīṇa vā muṭṭhīṇa vā lēluṇā vā kavālēṇa vā ātōḍijjamāṇassa vā jāva uvaddavijjamāṇassa vā jāva lōmukkhaṇaṇamāyamavi hiṁsākāragaṁ dukkhaṁ bhayaṁ paḍisaṁvēdēmi.

iccēvaṁ jāṇa savvē pāṇā jāva savvē sattā daṇḍēṇa vā jāva kavālēṇa vā ātōḍijjamāṇā vā hammamāṇā vā tajjijjamāṇā vā tālijjamāṇā vā jāva uvaddavijjamāṇā vā jāva lōmukkhaṇaṇamāyamavi hiṁsākāragaṁ dukkhaṁ bhayaṁ paḍisaṁvēdētiṁ,. 

ēvaṁ naccā savvē pāṇā jāva savvē sattā na hantavvā na uddavēyavvā, ēsa dhammē dhuvē niiē sāsaē samēcca lōgaṁ khēttaṇṇēhiṁ pavēiē, ēvaṁ sē bhikkhū viraē pāṇāivāyāō jāva micchādaṁsaṇasallāō,. 

sē bhikkhū nō dantapakkhālaṇēṇaṁ dantē pakkhālējjā nō añjanaṁ nō vamanaṁ nō ghūvaṇēttaṁ piāiē,. 

sē bhikkhū akiriē alūsaē akōhē [amānē amāē] alōbhē uvasantē parinivvuḍē. 

ēsa khalu bhagavayā akkhāē sañjaya-viraya-paḍihaya-paccakkhāya-pāvakammē akiriē saṁvuḍē ēgantapaṇḍiē yāvi bhavaï. 

tti bēmi. 

[āyārasuyaṁ]

ādāya bambhacēraṁ ca āsupaṇṇē imaṁ vaïṁ
assiṁ dhammē anāyāraṁ nāyarējja kayāi vi // Sūy.705

anādīyaṁ pariṇṇāya anavadaggaṁ ti vā puṇō
sāsayamasāsaē vā, ii diṭṭhiṁ na dhāraē // Sūy.706

ēēhiṁ dōhiṁ ṭhāṇēhiṁ, vavahārō na vijjaī
ēēhiṁ dōhiṁ ṭhāṇēhiṁ, anāyāraṁ tu jāṇaē // Sūy.707

samucchijjihinti satthārō, savvē pāṇā anēlisā
gaṇṭhigā vā bhavissanti, sāsayaṁ ti va nō vaē // Sūy.708

ēēhiṁ dōhiṁ ṭhāṇēhiṁ, vavahārō na vijjaī
ēēhiṁ dōhiṁ ṭhāṇēhiṁ, anāyāraṁ tu jāṇaē // Sūy.709

jē kēi khuḍḍagā pāṇā, aduvā santi mahālayā
sarisaṁ tēhiṁ vēraṁ ti, asarisaṁ ti ya nō vaē // Sūy.710

ēēhiṁ dōhiṁ ṭhāṇēhiṁ vavahārō na vijjaī
ēēhiṁ dōhiṁ ṭhāṇēhiṁ anāyāraṁ tu jāṇaē // Sūy.711

ahākammāṇi bhuñjanti, annamannē sakammuṇā
uvalittē tti jāṇijjā, anuvalittē tti vā puṇō // Sūy.712

ēēhiṁ dōhiṁ ṭhāṇēhiṁ, vavahārō na vijjaī
ēēhiṁ dōhiṁ ṭhāṇēhiṁ, anāyāraṁ tu jāṇaē // Sūy.713

jaṁ idaṁ ōrālamāhāraṁ, kammagaṁ ca tamēva ya
savvattha vīriyaṁ atthi, natthi savvattha vīriyaṁ // Sūy.714

ēēhiṁ dōhiṁ ṭhāṇēhiṁ, vavahārō na vijjaī
ēēhiṁ dōhiṁ ṭhāṇēhiṁ anāyāraṁ tu jāṇaē // Sūy.715

natthi lōē alōē vā, nēvaṁ saṇṇaṁ nivēsaē
atthi lōē alōē vā, ēvaṁ saṇṇaṁ nivēsaē // Sūy.716

natthi jīvā ajīvā vā, nēvaṁ saṇṇaṁ nivēsaē
atthi jīvā ajīvā vā, ēvaṁ saṇṇaṁ nivēsaē // Sūy.717

natthi dhammē adhammē vā, nēvaṁ saṇṇaṁ nivēsaē
atthi dhammē adhammē vā, ēvaṁ saṇṇaṁ nivēsaē // Sūy.718

natthi bandhē va mōkkhē vā, nēvaṁ saṇṇaṁ nivēsaē
atthi bandhē va mōkkhē vā, ēvaṁ saṇṇaṁ nivēsaē // Sūy.719

natthi puṇṇē va pāvē vā, nēvaṁ saṇṇaṁ nivēsaē
atthi puṇṇē va pāvē vā, ēvaṁ saṇṇaṁ nivēsaē // Sūy.720

natthi āsavē saṁvarē vā, nēvaṁ saṇṇaṁ nivēsaē
atthi āsavē saṁvarē vā, ēvaṁ saṇṇaṁ nivēsaē // Sūy.721

natthi vēyaṇā nijjarā vā, nēvaṁ saṇṇaṁ nivēsaē
atthi vēyaṇā nijjarā vā, ēvaṁ saṇṇaṁ nivēsaē // Sūy.722

natthi kiriyā akiriyā vā, nēvaṁ saṇṇaṁ nivēsaē
atthi kiriyā akiriyā vā, ēvaṁ saṇṇaṁ nivēsaē // Sūy.723

natthi kōhē va mānē vā, nēvaṁ saṇṇaṁ nivēsaē
atthi kōhē va mānē vā, ēvaṁ saṇṇaṁ nivēsaē // Sūy.724

natthi māyā va lōbhē vā, nēvaṁ saṇṇaṁ nivēsaē
atthi māyā va lōbhē vā, ēvaṁ saṇṇaṁ nivēsaē // Sūy.725

natthi pējjē va dōsē vā, nēvaṁ saṇṇaṁ nivēsaē
atthi pējjē va dōsē vā ēvaṁ saṇṇaṁ nivēsaē // Sūy.726

natthi cāurantē saṁsārē, nēvaṁ saṇṇaṁ nivēsaē
atthi cāurantē saṁsārē, ēvaṁ saṇṇaṁ nivēsaē // Sūy.727

natthi dēvō va dēvī vā, nēvaṁ saṇṇaṁ nivēsaē
atthi dēvō va dēvī vā, ēvaṁ saṇṇaṁ nivēsaē // Sūy.728

natthi siddhī asiddhī vā, nēvaṁ saṇṇaṁ nivēsaē
atthi siddhī asiddhī vā, ēvaṁ saṇṇaṁ nivēsaē // Sūy.729

natthi siddhī niyaṁ ṭhāṇaṁ, nēvaṁ saṇṇaṁ nivēsaē
atthi siddhī niyaṁ ṭhāṇaṁ, ēvaṁ saṇṇaṁ nivēsaē // Sūy.730

natthi sāhū asāhū vā, nēvaṁ saṇṇaṁ nivēsaē
atthi sāhū asāhū vā, ēvaṁ saṇṇaṁ nivēsaē // Sūy.731

natthi kallāṇē pāvē vā, nēvaṁ saṇṇaṁ nivēsaē
atthi kallāṇē pāvē vā, ēvaṁ saṇṇaṁ nivēsaē // Sūy.732

kallāṇē pāvaē vā vi, vavahārō na vijjaï
jaṁ vēraṁ taṁ na jāṇanti, samaṇā bāla paṇḍiyā // Sūy.733

asēsaṁ akkhayaṁ vāvi savvaṁ dukkhē ti vā puṇō
vajjhā pāṇā avajjha tti, iti vāyaṁ na nīsirē // Sūy.734

dīsanti samiyāyārā, bhikkhuṇō sāhujīviṇō
ēē micchōvajīvantti, iti diṭṭhiṁ na dhāraē // Sūy.735

dakkhiṇāē paḍilambhō, atthi vā natthi vā puṇō
na viyāgarējja mēhāvī, santimaggaṁ ca būhaē // Sūy.736

iccēēhiṁ ṭhāṇēhiṁ, jinē diṭṭhēhiṁ sañjaē
dhārayantē u appāṇaṁ āmōkkhaē parivvaējjāsi // Sūy.737

tti bēmi. 

[addaïjjaṁ]

purākaḍaṁ adda! imaṁ suṇēha, ēgantacārī samaṇē purāsī
sē bhikkhūṇō uvanēttā anēgē, āikkhatiṇhaṁ puḍhō vittharēṇaṁ // Sūy.738

sā'jīviyā paṭṭhaviyā'thirēṇaṁ, sabhāgaō gaṇaō bhikkhumajjhē
āikkhamāṇō bahujannamatthaṁ, na sandhayāī avarēṇa puvvaṁ // Sūy.739

ēgantamēva aduvā vi iṇhiṁ, dō'vaṇṇamannaṁ na samēti jamhā
puvviṁ ca iṇhiṁ ca anāgayaṁ ca, ēgantamēva paḍisandhayāi // Sūy.740

samēcca lōgaṁ tasathāvarāṇaṁ, khēmaṅkarē samaṇē māhaṇē vā
āikkhamāṇō vi sahassamajjhē, ēgantayaṁ sārayaī tahaccē // Sūy.741

dhammaṁ kahantassa u natthi dōsō, khantassa dantassa jiindiyassa
bhāsāya dōsē ya vivajjagassa, guṇē ya bhāsāya nisēvagassa // Sūy.742

mahavvaē pañca aṇuvvaē ya, tahēva pañcāsava saṁvarē ya
viraïṁ ihassāmaṇiyaṁmi paṇṇē, lavāvasakkī samaṇē tti bēmi // Sūy.743

sīōdagaṁ sēvaü bīyakāyaṁ, āhāyakammaṁ taha itthiyāō
ēgantacārissiha amha dhammē, tavassiṇō nābhisamēi pāvaṁ // Sūy.744

sīōdagaṁ vā taha bīyakāyaṁ, āhāyakammaṁ taha itthiyāō
ēyāiṁ jāṇaṁ paḍisēvamāṇā, agāriṇō assamaṇā bhavanti // Sūy.745

siyā ya bīyōdaga itthiyāō, paḍisēvamāṇā samaṇā bhavantu
agāriṇō'vi samaṇā bhavantu, sēvanti u tē'vi tahappagāraṁ // Sūy.746

jē yāvi bīōdagabhōi bhikkhū, bhikkhaṁ vihaṁ jāyaï jīvayaṭṭhī
tē nāisañjōgamavippahāya, kāōvagā nantakarā bhavanti // Sūy.747

imaṁ vayaṁ tu tuma pāukuvvaṁ, pāvāiṇō garahasi savva ēva
pāvāiṇō puḍhō kiṭṭayantā, sayaṁ sayaṁ diṭṭhi karēnti pāuṁ // Sūy.748

tē annamannassa u garahamāṇā, akkhanti bhō samaṇā māhaṇā ya
satō ya atthī asatō ya natthī, garahāmō diṭṭhīṁ na garahāmō kiñci // Sūy.749

na kiñci rūvēṇa'bhidhārayāmō, sadiṭṭhimaggaṁ tu karēmō pāuṁ
maggē imē kiṭṭiē āriēhiṁ, anuttarē sappurisēhiṁ añjū // Sūy.750

uḍḍhaṁ ahē ya tiriyaṁ disāsu, tasā ya jē thāvara jē ya pāṇā
bhūyābhisaṅkāē duguñchamāṇē, nō garahaï busimaṁ kiñci lōē // Sūy.751

āgantagārē ārāmagārē, samaṇē u bhītē na uvēi vāsaṁ
dukkhā hu santī bahavē maṇussā, ūnātirittā ya lavālavā ya // Sūy.752

mēhāviṇō sikkhiyaṁ buddhimantā, suttēhiṁ atthēhi ya nicchayaṇṇū
pucchiṁsu mā ṇē anagāra annē iti saṅkamāṇō na uvēi tattha // Sūy.753

nō kāmakiccā na ya bālakiccā, rāyābhiōgēṇa kuō bhaēṇa ?
viyāgarējjā pasiṇaṁ na vā vi, sakāmakiccēṇiha āriyāṇaṁ // Sūy.754

gantā ca tatthā aduvā agantā, viyāgarējjā samiyā''supaṇṇē
anāriyā daṁsaṇaō parittā, iti saṅkamāṇō na uvēi tattha // Sūy.755

paṇṇaṁ jahā vaṇiē udayaṭṭhī, āyassa hēuṁ pagarēi saṅgaṁ
taōvamē samaṇē nāyaputtē, iccēva mē hōi maī viyakkā // Sūy.756

navaṁ na kujjā vihuṇē purāṇaṁ, ciccā'maïṁ tāi ya sāha ēvaṁ
ēttāvatā bambhavati tti vuttē, tassōdayaṭṭhī samaṇē tti bēmi // Sūy.757

samārabhantē vaṇiyā bhūyagāmaṁ, pariggahaṁ cēva mamāyamāṇā
tē nāisañjōgamavippahāya, āyassa hēuṁ pagarēnti saṅgaṁ // Sūy.758

vittēsiṇō mēhuṇasampagāḍhā, tē bhōyaṇaṭṭhā vaṇiyā vayanti
vayaṁ tu kāmēsu ajjhōvavannā anāriyā pēmarasēsu giddhā // Sūy.759

ārambhagaṁ cēva pariggahaṁ ca, aviussiyā nissiya āyadaṇḍā
tēsiṁ ca sē udaē jaṁ vayāsī, caürantanantāya duhāya nēha // Sūy.760

nēganta naccantiva ōdaē sō, vayanti tē dō vi guṇōdayaṁmi
sē udaē sāimanantapattē, tamudayaṁ sāhayaï tāi nāī // Sūy.761

ahiṁsayaṁ savvapayāṇukampī, dhammē ṭhiyaṁ kammavivēgahēuṁ
tamāyadaṇḍēhi samāyarantā, abōhiē tē paḍirūvamēyaṁ // Sūy.762

pinnāgapiṇḍīmavi viddha sūlē, kēī paējjā purisē imē tti
alāuyaṁ vā vi kumāraē tti, sa lippaī pāṇivahēṇa amhaṁ // Sūy.763

ahavāvi viddhūṇa milakkhu sūlē, pinnāgabuddhīē naraṁ paējjā
kumāragaṁ vā vi alābuyanti na lippaī pāṇivahēṇa amhaṁ // Sūy.764

purisaṁ ca viddhūṇa kumāragaṁ vā, sūlaṁmi kēi paē jāyatēē
pinnāya piṇḍaṁ saïmārūhēttā, buddhāṇaṁ taṁ kappaï pāraṇāē // Sūy.765

siṇāyagāṇaṁ tu duvē sahassē, jē bhōyaē nitiē bhikkhuyāṇaṁ
tē punnakhandhaṁ sumahaṁ jiṇittā, bhavanti ārōppa mahantasattā // Sūy.766

ajōgaruvaṁ iha sañjayāṇaṁ, pāvaṁ tu pāṇāṇa pasajjha kāuṁ
abōhiē dōṇha vi taṁ asāhu, vayanti jē yāvi paḍissuṇanti // Sūy.767

uḍḍhaṁ ahē yaṁ tiriyaṁ disāsu, vinnāya liṅgaṁ tasathāvarāṇaṁ
bhūyābhisaṅkāē duguñchamāṇē, vadē karējjā va kuō viha'tthi ? // Sūy.768

purisē tti vinnatti na ēvamatthi, anāriē sē purisē tahā hu
kō sambhavō? pinnagapiṇḍiyāē, vāyā vi ēsā buiyā asaccā // Sūy.769

vāyābhiyōgēṇa jamāvahējjā, nō tārisaṁ vāyamudāharējjā
aṭṭhāṇamēyaṁ vayaṇaṁ guṇāṇaṁ, nō dikkhiē būya surālamēyaṁ // Sūy.770

laddhē ahaṭṭhē ahō ēva tubbhē, jīvānubhāgē suvicintitē ya
puvvaṁ samuddaṁ avaraṁ ca puṭṭhē, ōlōiē pāṇitalē ṭhiē vā // Sūy.771

jīvānubhāgaṁ suvicintayantā, āhāriyā aṇṇavihīya sōhiṁ
na viyāgarē channapaōpajīvī, ēsō'nudhammō iha sañjayāṇaṁ // Sūy.772

siṇāya gāṇaṁ tu duvē sahassē, jē bhōyaē nitiē bhikkhuyāṇaṁ
asañjaē lōhiyapāṇi sē ū, niyacchaī garihamihēva lōē // Sūy.773

thūlaṁ urabbhaṁ iha māriyāṇaṁ, uddiṭṭhabhattaṁ ca pagappaēttā
taṁ lōṇatēllēṇa uvakkhaḍēttā, sapippalīyaṁ pagaranti maṁsaṁ // Sūy.774

taṁ bhuñjamāṇā pisiyaṁ pabhūyaṁ, nō uvalippāmō vayaṁ raēṇaṁ
iccēvamāhaṁsu aṇajjadhammā, anāriyā bāla rasēsu giddhā // Sūy.775

jē yāvi bhuñjanti tahappagāraṁ, sēvanti tē pāvamajāṇamāṇā
manaṁ na ēyaṁ kusalā karēnti, vāyā vi ēsā buiyā u micchā // Sūy.776

savvēsiṁ jīvāṇa dayaṭṭhayāē, sāvajjadōsaṁ parivajjayantā
tassaṅkiṇō isiṇō nāyaputtā, uddiṭṭhabhattaṁ parivajjayanti // Sūy.777

bhūyābhisaṅkāē duguñchamāṇā savvēsiṁ pāṇāṇa nihāya daṇḍaṁ
tamhā na bhuñjanti tahappagāraṁ, ēsō'nudhammō iha sañjayāṇaṁ // Sūy.778

nigganthadhammaṁmi imā samāhī, assiṁ suṭhiccā anihē carējjā
buddhē munī sīlaguṇōvavēē, accatthataṁ pāuṇaī silōgaṁ // Sūy.779

siṇāyagāṇaṁ tu duvē sahassē, jē bhōyaē niyaē māhaṇāṇaṁ
tē punnakhandhaṁ sumahajjaṇittā, bhavanti dēvā ii vēyavāō // Sūy.780

siṇāyagāṇaṁ tu duvē sahassē, jē bhōyaē nitiē kulālayāṇaṁ
sē gacchaī lōluvasampagāḍhē, tivvābhitāvī naragābhisēvī // Sūy.781

dayāvaraṁ dhamma duguñchamāṇā, vahāvahaṁ dhamma pasaṁsamāṇā,
ēgaṁ pi jē bhōyayatī asīlaṁ, nivō nisaṁ jāti kuō surēhiṁ ? // Sūy.782

duhaōvi dhammaṁmi samuṭṭhiyāō, assiṁ suṭṭhiccā taha ēsa kālaṁ
āyārasīlē buiēha nāṇē, na samparāyaṁmi visēsamatthi // Sūy.783

avvattarūvaṁ purisaṁ mahantaṁ, sanātanaṁ akkhayamavvayaṁ ca
savvēsu bhūēsu vi savvaō sē, candō va tārāhiṁ samattarūvē // Sūy.784

ēvaṁ na mijjanti na saṁsaranti, na māhaṇā khattiya-vēsa-pēsā
kīḍā ya pakkhī ya sarīsivā ya, narā ya savvē taha dēvalōgā // Sūy.785

lōgaṁ ayāṇittihaṁ kēvalēṇaṁ kahanti jē dhammamajāṇamāṇā
nāsēnti appāṇaṁ paraṁ ca naṭṭhā, saṁsāra ghōraṁmi anōrapārē // Sūy.786

lōgaṁ vijāṇantiha kēvalēṇaṁ, puṇṇēṇa nāṇēṇa samāhijuttā
dhammaṁ samattaṁ ca kahinti jē u, tārēnti appāṇa paraṁ ca tiṇṇā // Sūy.787

jē garahiyaṁ ṭhāṇamihāvasanti, jē yāvi lōē caraṇōvavēyā
udāhaḍaṁ taṁ tu samaṁ maīē, ahāusō vippariyāsamēva // Sūy.788

saṁvaccharēṇāvi ya ēgamēgaṁ, bāṇēṇa mārēu mahāgayaṁ tu
sēsāṇa jīvāṇa dayaṭṭhayāē, vāsaṁ vayaṁ vittiṁ pakappayāmō // Sūy.789

saṁvaccharēṇāvi ya ēgamēgaṁ, pāṇaṁ haṇantā aniyattadōsā
sēsāṇa jīvāṇa vahēṇa laggā, siyā ya thōvaṁ gihiṇō'vi tamhā // Sūy.790

saṁvaccharēṇāvi ya ēgamēgaṁ, pāṇaṁ haṇantā samaṇavvaēsu
āyāhiē sē purisē aṇajjē, na tārisaṁ kēvaliṇō bhaṇanti // Sūy.791

buddhassa āṇāē imaṁ samāhiṁ, assiṁ suṭhiccā tivihēṇa tāī
tariuṁ samuddaṁ va mahābhavōghaṁ āyāṇavaṁ dhammamudāharējjā // Sūy.792

tti bēmi. 

[nālandaïjjaṁ]

tēṇaṁ kālēṇaṁ tēṇaṁ samaēṇaṁ rāyagihē nāmaṁ nayarē hōtthā, riddhatthimiyasamiddhē,vaṇṇaō jāva paḍirūvē, tassa ṇaṁ rāyagihassa nayarassa bahiyā uttarapuratthimē disībhāē ēttha ṇaṁ nālandā nāmaṁ bāhiriyā hōtthā, anēga bhavana sayasaṇṇiviṭṭhā [pāsādīyā darisaṇīyā abhirūvā] paḍirūvā.

tattha ṇaṁ nālandāē bāhiriyāē lēvē nāmaṁ gāhāvaī hōtthā, aḍḍhē dittē vittē vicchinna-vipula-bhavana-sayanāsana-jāṇavāhaṇāiṇṇē bahudhana-bahujāyarūvarajaē āōgapaōga-sampaüttē vicchaḍḍiya-paüra-bhattapāṇē bahudāsī-dāsa-gō-mahisa gavēlayappabhūē bahujanassa aparibhūē yāvi hōtthā.

sē ṇaṁ lēvē nāmaṁ gāhāvaī samaṇōvāsaē yāvi hōtthā, abhigaya-jīvājīvē jāva viharaï, nigganthē pāvayaṇē nissaṅkiē nikkaṅkhiē nivvitigicchē laddhaṭṭhē gahiyaṭṭhē pucchiyaṭṭhē vinicchiyaṭṭhē abhigahiyaṭṭhē aṭṭhimiñjapēmmāṇurāgarattē,. 

ayamāusō! nigganthē pāvayaṇē aṭṭhē ayaṁ paramaṭṭhē sēsē anaṭṭhē, ūsiyaphalihē avaṅguyaduvārē appāvaya duvārē ciyattantēurappavēsē cāuddasaṭṭhamuddiṭṭha-puṇṇamāsiṇīsu paḍipuṇṇaṁ pōsahaṁ sammaṁ anupālēmāṇē samaṇē nigganthē tahāvihēṇaṁ ēsaṇijjēṇaṁ asana-pāna-khāima-sāimēṇaṁ paḍilābhēmāṇē bahūhiṁ sīlavvaya-guṇa-vēramaṇa-paccakkhāṇa-pōsahōvavāsēhiṁ appāṇaṁ bhāvēmāṇē viharaï.

tassa ṇaṁ lēvassa gāhāvaïssa nālandāē bāhiriyāē uttarapuratthimē disibhāē ēttha ṇaṁ sēsadaviyā nāmaṁ udagasālā hōtthā, anēgakhambhasaya sanniviṭṭhā pāsādīyā jāva paḍirūvā, tīsē ṇaṁ sēsadaviyāē udagasālāē uttarapuratthimē disibhāē, ēttha ṇaṁ hatthijāmē nāmaṁ vanasaṇḍē hōtthā, kiṇhē vaṇṇaō vanasaṇḍassa.

tassiṁ ca ṇaṁ gihapadēsaṁsi bhagavaṁ gōyamē viharaï, bhagavaṁ ca ṇaṁ ahē ārāmaṁsi0 ahē ṇaṁ udaē pēḍhālaputtē bhagavaṁ pāsāvaccijjē niyaṇṭhē mēdajjē gōttēṇaṁ jēṇēva bhagavaṁ gōyamē tēṇēva uvāgacchaï, uvāgacchittā bhagavaṁ gōyamaṁ ēvaṁ vayāsī —

āusantō! gōyamā atthi khalu mē kēī padēsē pucchiyavvē, taṁ ca āusō! ahāsuyaṁ ahādarisiyaṁ mē viyāgarēhiṁ savāyaṁ, bhagavaṁ gōyamē udayaṁ pēḍhālaputtaṁ ēvaṁ vayāsī aviyāi āusō! sōccā nisamma jāṇissāmō savāyaṁ, udaē pēḍhālaputtē bhagavaṁ gōyamaṁ ēvaṁ vayāsī —.

āusō! gōyamā atthi khalu kummāraputtiyā nāma samaṇā nigganthā tumhāṇaṁ pavayaṇaṁ pavayamāṇā gāhāvaïṁ samaṇōvāsagaṁ uvasampannaṁ ēvaṁ paccakkhāvēnti- nannattha abhijōgēṇaṁ gāhāvaï-cōraggahaṇa-vimōkkhaṇayāē tasēhiṁ pāṇēhiṁ nihāya daṇḍaṁ, ēvaṁ ṇhaṁ paccakkhantāṇaṁ duppaccakkhāyaṁ bhavaï ēvaṁ ṇhaṁ paccakkhāvēmāṇāṇaṁ dupaccakkhāviyavvaṁ bhavaï, ēvaṁ tē paraṁ paccakkhāvēmāṇā aïyaranti sayaṁ païṇṇaṁ, kassa ṇaṁ taṁ hēuṁ? saṁsāriyā khalu pāṇā- thāvarā vi pāṇā tasattāē paccāyanti, tasā vi pāṇā thāvarattāē paccāyanti, thāvarakāyāō vippamuccamāṇā tasakāyaṁsi uvavajjanti, tasakāyāō vippamuccamāṇā thāvarakāyaṁsi uvavajjanti, tēsiṁ ca ṇaṁ thāvarakāyaṁsi uvavannāṇaṁ ṭhāṇamēyaṁ dhattaṁ.

ēvaṁ ṇhaṁ paccakkhantāṇaṁ supaccakkhāyaṁ bhavaï, ēvaṁ ṇhaṁ paccakkhāvēmāṇāṇaṁ supaccakkhāviyaṁ bhavaï, ēvaṁ tē paraṁ paccakkhāvēmāṇā nāiyaranti sayaṁ païṇṇaṁ, nannattha abhiōgēṇaṁ gāhāvaï-cōraggahaṇa-vimōkkhaṇayāē tasabhūēhiṁ pāṇēhiṁ nihāya daṇḍaṁ, ēvaṁ saï bhāsāē parakammē vijjamāṇē jē tē kōhā vā lōhā vā paraṁ paccakkhāvēnti ayaṁ pi nō uvaēsē kiṁ nō nēyāuē bhavaï, aviyāiṁ āusō! gōyamā tubbhaṁ pi ēyaṁ rōyaï ?.

savāyaṁ bhagavaṁ gōyamē! udayaṁ pēḍhālaputtaṁ ēvaṁ vayāsī — āusantō! udagā nō khalu amhaṁ ēyaṁ rōyaï, jē tē samaṇā vā māhaṇā vā ēvamāikkhanti jāva parūvēnti nō khalu tē samaṇā vā nigganthā vā bhāsaṁ bhāsanti, anutāviyaṁ khalu tē bhāsaṁ bhāsanti, abbhāikkhanti khalu tē samaṇē samaṇōvāsaē vā, jēhiṁ vi annēhiṁ pāṇēhiṁ bhūēhiṁ jīvēhiṁ sattēhiṁ sañjamayanti tāṇavi tē abbhāikkhanti, kassa ṇaṁ taṁ hēuṁ? saṁsāriyā khalu pāṇā, tasā vi pāṇā thāvarattāē paccāyanti, thāvarā vi pāṇā tasattāē paccāyanti, tasakāyāō vippamuccamāṇā thāvarakāyaṁsi uvavajjanti, thāvarakāyāō vippamuccamāṇā tasakāyaṁsi uvavajjanti, tēsiṁ ca ṇaṁ tasakāyaṁsi uvavannāṇaṁ ṭhāṇamēyaṁ adhattaṁ.

savāyaṁ udaē pēḍhālaputtē bhagavaṁ gōyamaṁ ēvaṁ vayāsī — kayarē khalutē āusantō gōyamā! tubbhē vayaha tasā pāṇā tasā āu annahā ?, savāyaṁ bhagavaṁ gōyamē udayaṁ pēḍhālaputtaṁ ēvaṁ vayāsī — āusantō udagā jē tubbhē vayaha tasabhūyā pāṇā tasā tē vayaṁ vadāmō tasā pāṇā, jē vayaṁ vayāmō tasā pāṇā tē tubbhē vadaha tasabhūyā pāṇā, ēē santi duvē ṭhāṇā tullā ēgaṭṭhā, kimāusō! imē bhē suppaṇīyatarāē bhavaï- tasabhūyā pāṇā tasā, imē bhē duppaṇīyatarāē bhavaï- tasā pāṇā tasā, taō ēgamāusō! palikkōsaha ēkkaṁ abhinandaha, ayaṁ pi bhēdō sēnō nēāuē bhavaï.

bhagavaṁ ca ṇaṁ udāhu santēgaïyā manussā bhavanti, tēsiṁ ca ṇaṁ ēvaṁ vutta puvvaṁ bhavaï nō khalu vayaṁ sañcāēmō muṇḍā bhavittā agārāō anagāriyaṁ pavvaïttaē, vayaṁ ṇaṁ anupuvvēṇaṁ gōttassa lississāmō, tē ēvaṁ saṅkhavēnti tē ēvaṁ saṅkhaṁ ṭhavayanti nannattha abhijōgēṇaṁ gāhāvaï-cōraggahaṇa-vimōkkhaṇayāē tasēhiṁ pāṇēhiṁ nihāya daṇḍaṁ, taṁ pi tēsiṁ kusalamēva bhavaï.

tasā vi vuccanti tasā tasasambhārakaḍēṇaṁ kammuṇā nāmaṁ ca ṇaṁ abbhuvagayaṁ bhavaï, tasāuyaṁ ca ṇaṁ palikkhīṇaṁ bhavaï, tasakāyaṭṭhiiyā tē taō āuyaṁ vippajahanti, tē taō āuyaṁ vippajahittā thāvarattāē paccāyanti thāvarā vi vuccanti thāvarā thāvarasambhārakaḍēṇaṁ kammuṇā nāmaṁ ca ṇaṁ abbhuvagayaṁ bhavaï, thāvarāuyaṁ ca ṇaṁ palikkhīṇaṁ bhavaï, thāvarakāyaṭṭhiiyā tē taō āuyaṁ vippajahanti tē taō āuyaṁ vippajahittā bhujjō pāralōiyattāē paccāyanti, tē pāṇā vi vuccanti tē tasā vi vuccanti tē mahākāyā tē ciraṭṭhiiyā.

savāyaṁ udaē pēḍhālaputtē bhayavaṁ gōyamaṁ ēvaṁ vayāsī -āusantō gōyamā! natthi ṇaṁ sē kēi pariyāē jaṁ ṇaṁ samaṇōvāsagassa ēgapāṇātivāyaviraē vi daṇḍē nikkhittē kassa ṇaṁ taṁ hēuṁ? saṁsāriyā khalu pāṇā, thāvarā vi pāṇā tasattāē paccāyanti, tasā vi pāṇā thāvarattāē paccāyanti, thāvarakāyāō vippamuccamāṇā savvē tasakāyaṁsi uvavajjanti, tasakāyāō vippamuccamāṇā savvē thāvarakāyaṁsi uvavajjanti, tēsiṁ ca ṇaṁ thāvarakāyaṁsi uvavannāṇaṁ ṭhāṇamēyaṁ dhattaṁ. savāyaṁ bhagavaṁ gōyamē udayaṁ pēḍhālaputtaṁ ēvaṁ vayāsī — nō khalu āusō! asmākaṁ vattavvaēṇaṁ tubbhaṁ cēva anuppavāēṇaṁ atthi ṇaṁ sē pariyāē jē ṇaṁ samaṇōvāsagassa savvapāṇēhiṁ savvabhūēhiṁ savvajīvēhiṁ savvasattēhiṁ daṇḍē nikkhittē bhavaï kassa ṇaṁ taṁ hēuṁ? saṁsāriyā khalu pāṇā, tasā vi pāṇā thāvarattāē paccāyanti, thāvarā vi pāṇā tasattāē paccāyanti, tasakāyāō vippamuccamāṇā savvē thāvarakāyaṁsi uvavajjanti, thāvarakāyāō vippamuccamāṇā savvē tasakāyaṁsi uva-vajjanti, tēsiṁ ca ṇaṁ tasakāyaṁsi uvavannāṇaṁ ṭhāṇamēyaṁ adhattaṁ tē pāṇā vi vuccanti, tē tasā vi vuccanti, tē. 

mahākāyā tē ciraṭṭhiiyā, tē bahuyaragā pāṇā jēhiṁ samaṇōvāsagassa supaccakkhāyaṁ bhavaï, tē appayarāgā pāṇā jēhiṁ samaṇōvāsagassa apaccakkhāyaṁ bhavaï, sē mahayā tasakāyāō uvasantassa uvaṭṭhiyassa paḍivirayassa jaṁ ṇaṁ tubbhē vā annō vā ēvaṁ vayaha- natthi ṇaṁ sē kēi pariyāē jaṁsi samaṇōvāsagassa ēgapāṇāē vi daṇḍē nikkhittē, ayaṁ pi bhēdē sē nō nēyāuē bhavaï.

bhagavaṁ ca ṇaṁ udāhu niyaṇṭhā khalu pucchiyavvā- āusantō! niyaṇṭhā iha khalu santēgaïyā manussā bhavanti, tēsiṁ ca ṇaṁ ēvaṁ vuttapuvvaṁ bhavaï- jē imē muṇḍē bhavittā agārāō anagāriyaṁ pavvaïttā, ēēsiṁ ṇaṁ āmaraṇantāē daṇḍē nikkhittē, jē imē agāramāvasanti ēēsiṁ ṇaṁ āmaraṇantāē daṇḍē nō nikkhittē, kēī ca ṇaṁ samaṇā jāva vāsāiṁ caüpañcamāiṁ chaṭṭhaddasamāiṁ appayarō vā bhujjayarō vā dēsaṁ dūījjittā agāramāvasējjā? hantā vasējjā, tassa ṇaṁ tamagāratthaṁ vahamāṇassa sē paccakkhāṇē bhaggē bhavaï? nō tiṇaṭṭhē samaṭṭhē, ēvamēva samaṇōvāsagassa vi tasēhiṁ pāṇēhiṁ daṇḍē nikkhittē, thāvarēhiṁ pāṇēhiṁ daṇḍē nō nikkhittē tassa ṇaṁ taṁ thāvarakāyaṁ vahamāṇassa sē paccakkhāṇē nō bhaṅgē bhavaï, sē ēvamāyāṇaha? niyaṇṭhā, sē ēvamāyāṇiyavvaṁ.

bhagavaṁ ca ṇaṁ udāhu niyaṇṭhā khalu pucchiyavvā āusantō niyaṇṭhā! iha khalu gāhāvaï vā gāhāvaïputtō vā tahappagārēhiṁ kulēhiṁ āgamma dhammaṁ savaṇavattiyaṁ uvasaṅkamējjā? hantā uvasaṅkamējjā, tēsiṁ ca ṇaṁ tahappagārāṇaṁ dhammē āikkhiyavvē? hantā āikkhiyavvē, kiṁ tē tahappagāraṁ dhammaṁ sōccā nisamma ēvaṁ vaējjā- iṇamēva nigganthaṁ pāvayaṇaṁ saccaṁ anuttaraṁ kēvaliyaṁ paḍipuṇṇaṁ nēyāuyaṁ saṁsuddhaṁ sallagattaṇaṁ siddhimaggaṁ muttimaggaṁ nijjāṇamaggaṁ nivvāṇamaggaṁ avitahaṁ asandiddhaṁ savvadukkhappahīṇamaggaṁ ētthaṁ ṭhiyā jīvā sijjhanti bujjhanti muccanti parinivvāyanti savvadukkhāṇamantaṁ karēnti, taṁ āṇāē tahā gacchāmō tahā ciṭṭhāmō tahā nisīyāmō tahā tuyaṭṭāmō tahā bhuñjāmō tahā bhāsāmō tahā abbhuṭṭhēmō tahā uṭṭhāē uṭṭhēmō tti pāṇāṇaṁ bhūyāṇaṁ jīvāṇaṁ sattāṇaṁ sañjamēṇaṁ sañjamāmō tti vaējjā? hantā vaējjā.

kiṁ tē tahappagārā kappanti pavvāvēttaē? hantā kappanti, kiṁ tē tahappagārā kappanti muṇḍāvēttaē? hantā kappanti. kiṁ tē tahappagārā kappanti sikkhāvēttaē? hantā kappanti. kiṁ tē tahappagārā kappanti uvaṭṭhāvēttaē? hantā kappanti. kiṁ tē tahappagārā kappanti uvaṭṭhāvēttaē? hantā kappanti, tēsiṁ ca ṇaṁ tahappagārāṇaṁ savvapāṇēhiṁ jāva savvasattēhiṁ daṇḍē nikkhittē? hantā nikkhittē.

sē ṇaṁ ēyārūvēṇaṁ vihārēṇaṁ viharamāṇā jāva vāsāiṁ caüpañcamāiṁ chaṭṭhaddasamāiṁ vā appayarō vā bhujjayarō vā dēsaṁ dūijjittā agāraṁ vaējjā? hantā vaējjā. tassa ṇaṁ, savvapāṇēhiṁ jāvasavvasattēhiṁ daṇḍē nikkhittē? nōiṇaṭṭhē samaṭṭhē, sē jē sē jīvē jassa parēṇaṁ savvapāṇēhiṁ jāva savvasattēhiṁ daṇḍē nō nikkhittē.

sē jē sē jīvē jassa ārēṇaṁ savvapāṇēhiṁ jāva sattēhiṁ daṇḍē nikkhittē, sē jē sē jīvē jassa iyāṇiṁ savvapāṇēhiṁ jāva sattēhiṁ daṇḍē nō nikkhittē bhavaï, parēṇaṁ assañjaē ārēṇaṁ sañjaē, iyāṇiṁ assañjaē, assañjayassa ṇaṁ savvapāṇēhiṁ jāva sattēhiṁ daṇḍē nō nikkhittē bhavaï, sē ēvamāyāṇaha? niyaṇṭhā sē ēvamāyāṇiyavvaṁ.

bhagavaṁ ca ṇaṁ udāhu niyaṇṭhā khalu pucchiyavvā āusantō! niyaṇṭhā iha khalu parivvāiyā vā parivvāiyāō vā annayarēhintō titthāyataṇēhintō āgamma dhammasavaṇavattiyaṁ uvasaṅkamējjā? hantā uvasaṅkamējjā.

kiṁ tēsiṁ tahappagārēṇaṁ dhammē āikkhiyavvē? hantā āikkhiyavvē, taṁ cēva uvaṭṭhāvittaē jāva kappanti ?, hantā kappanti.

kiṁ tē tahappagārā kappanti saṁmujitaē? hantā kappanti, tēṇaṁ ēyārūvēṇaṁ vihārēṇaṁ viharamāṇā taṁ cēva jāva agāraṁ vaējjā? hantā vaējjā, tē ṇaṁ tahappagārā kappanti saṁmujittaē? nō iṇaṭṭhē samaṭṭhē.

sē jē sē jīvē jē parēṇaṁ nō kappanti sambhujittaē, sē jē sē jīvē ārēṇaṁ kappati sambhujittaē, sē jē sē jīvē jē iyāṇi nō kappanti sambhujittaē, parēṇaṁ assamaṇē ārēṇaṁ, samaṇē iyāṇiṁ assamaṇē, assamaṇēṇaṁ saddhiṁ nō kappati samaṇāṇaṁ nigganthāṇaṁ sambhujittaē, sēēvamāyāṇaha? niyaṇṭhā! sēēvamā-yāṇiyavvaṁ.

bhagavaṁ ca ṇaṁ udāhu- santēgaïyā samaṇōvāsagā bhavanti, tēsiṁ ca ṇaṁ ēvaṁ vuttapuvvaṁ bhavaï nō khalu vayaṁ sañcāēmō muṇḍā bhavittā agārāō anagāriyaṁ pavvaïttaē, vayaṁ ṇaṁ cāuddasaṭṭhamuddiṭṭha-puṇṇamāsiṇīsu paḍipuṇṇaṁ pōsahaṁ sammaṁ anupālēmāṇā viharissāmō, thūlagaṁ pāṇāivāyaṁ paccakkhāissāmō, ēvaṁ thūlagaṁ musāvāyaṁ thūlagaṁ adinnādāṇaṁ thūlagaṁ mēhuṇaṁ thūlagaṁ pariggahaṁ paccakkhāissāmō, icchāparimāṇaṁ karissāmō, duvihaṁ tivihēṇaṁ mā khalu mamaṭṭhāē kiñci vi karēha vā kāravēha vā tattha vi paccakkhāissāmō, tē ṇaṁ abhōccā apiccā asiṇāittā āsandīpēḍhiyāō paccōrūhittā tē tahā kālagayā kiṁ vattavvaṁ siyā sammaṁ kālagaya tti ?

vattavvaṁ siyā, tē pāṇā vi vuccanti tē tasā vi vuccanti tē mahākāyā tē ciraṭṭhiiyā tē bahutaragā pāṇā jēhiṁ samaṇōvāsagassa supaccakkhāyaṁ bhavaï, tē appayaragā pāṇā jēhiṁ samaṇōvāsagassa apaccakkhāyaṁ bhavaï, iti sē mahayāō jaṁ ṇaṁ tubbhē vayaha taṁ cēva jāva ayampi bhēdē sē nō nēyāuē bhavaï.

bhagavaṁ ca ṇaṁ udāhu santēgaïyā samaṇōvāsagā bhavanti, tēsiṁ ca ṇaṁ ēvaṁ vuttapuvvaṁ bhavaï- nō khalu vayaṁ sañcāēmō muṇḍā bhavittā agārāō anagāriyaṁ jāva pavvaïttaē, nō khalu vayaṁ sañcāēmō cāuddasaṭṭhamuddiṭṭhapuṇṇamāsiṇīsu paḍipuṇṇaṁ pōsahaṁ sammaṁ anupālēmāṇā viharittaē, vayaṁ ṇaṁ apacchima māraṇantiya saṁlēhaṇā jhūsaṇā jhūsiyā bhattapānaṁ paḍiyāikkhiyā jāva kālaṁ anavakaṅkhamāṇā viharissāmō savvaṁ pāṇāivāyaṁ paccakkhāissāmō jāva savvaṁ pariggahaṁ paccakkhāissāmō tivihaṁ tivihēṇaṁ, mā khalu mamaṭṭhāē kiñci vi jāva āsandīpēḍhiyāō paccōrūhittā ētē tahā kālagayā kiṁ vattavvaṁ siyā sammaṁ kālagaya tti? vattavvaṁ siyā, tē pāṇā vi vuccanti jāva ayaṁ pi bhēdē sē nō nēyāuē bhavaï.

bhagavaṁ ca ṇaṁ udāhu- santēgaïyā manussā bhavanti, taṁ jahā — mahicchā mahārambhā mahāpariggahā ahammiyā jāva duppaḍiyānandā jāva savvāō pariggahāō appaḍivirayā jāvajjīvāē, jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āugaṁ vippajahanti vippajahittā bhujjō sagamādāē dōggaïgāmiṇō bhavanti, tē pāṇā vi vuccanti tē tasā vi vuccanti tē mahākāyā tē ciraṭṭhiiyā tē bahutaragā āyāṇasō, iti sē mahayāō ṇaṁ jaṁ ṇaṁ tubbhē vadaha taṁ cēva ayampi bhēdē sē nō nēyāuē bhavaï |. 

bhagavaṁ ca ṇaṁ udāhu- santēgaïyā manussā bhavanti taṁ jahā — anārambhā apariggahā dhammiyā. 

dhammāṇuyā jāva savvāō pariggahāō paḍivirayā jāvajjīvāē, jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āugaṁ vippajahanti vippajahittā tē taō bhujjō sagamādāē sōggaïgāmiṇō bhavanti, tē pāṇā vi vuccanti jāva nō nēyāuē bhavaï.

bhagavaṁ ca ṇaṁ undāhu- santēgaïyā maṇussā bhavanti, taṁ jahā —appicchā appārambhā appapariggahā dhammiyā dhammāṇuyā jāva ēgaccāō pariggahāō appaḍivirayā, jēhiṁ samaṇōvāsagassa āyāṇasō āmaraṇantāē daṇḍē nikkhittē, tē taō āugaṁ vippajahanti vippajahittā, taō bhujjō sagamādāē sōggaïgāmiṇō bhavanti, tē pāṇā vi vuccanti jāva nō nēyāuē bhavaï.

bhagavaṁ ca ṇaṁ udāhu- santēgaïyā manussā bhavanti, taṁ jahā — āraṇṇiyā āvasahiyā gāmaniyantiyā kaṇhuī rahassiyā- jēhiṁ samaṇōvāsagassa āyāṇasō āmaraṇantāē daṇḍē nikkhittē bhavaï- nō bahusañjayā nō bahupaḍivirayā savvapāṇabhūya- jīvasattēhiṁ, appaṇā saccāmōsāiṁ ēvaṁ viujanti- ahaṁ na hantavvō aṇṇaṁ hantavvā jāva kālamāsē kālaṁ kiccā annayarāiṁ āsuriyāiṁ kibbisiyāiṁ ṭhāṇāīṁ jāva uvavattārō bhavanti, taō vippamuccamāṇā bhujjō ēlamūyattāē tamōrūvattāē paccāyanti, tē pāṇā vi vuccanti jāva nō nēyāuē bhavaï.

bhagavaṁ ca ṇaṁ udāhu- santēgaïyā pāṇā dīhāuyā jēhiṁ samaṇōvāsagassa āyāṇasō āmaraṇantāē jāva daṇḍē nikkhittē bhavaï, tē puvvāmēva kālaṁ karēnti karēttā pāralōiyattāē paccāyanti, tē pāṇā vi vuccanti tē tasā vi vuccanti tē mahākāyā tē ciriṭṭhiiyā tē dīhāuyā tē bahuyaragā jēhiṁ samaṇōvāsagassa supaccakkhāyaṁ bhavaï nō nēyāuē bhavaï.

bhagavaṁ ca ṇaṁ udāhu- santēgaïyā pāṇā samāuyā, jēhiṁ samaṇōvāsagassa āyāṇasō āmaraṇantāē jāva daṇḍē nikkhittē bhavaï, tē sayamēva kālaṁ karēnti karēttā pāralōiyattāē paccāyanti, tē pāṇā vi vuccanti tē tasā vi vuccanti tē mahākāyā tē samāuyā tē bahuyaragā jēhiṁ samaṇōvāsagassa supaccakkhāyaṁ bhavaï jāva nō nēyāuē bhavaï.

bhagavaṁ ca ṇaṁ udāhu- santēgaïyā pāṇā appāuyā jēhiṁ samaṇōvāsagassa āyāṇasō āmaraṇantāē jāva daṇḍē nikkhittē bhavaï, tē puvvāmēva kālaṁ karēnti karēttā pāralōiyattāē paccāyanti, tē pāṇā vi vuccanti tē tasā vi vuccanti tē mahākāyā tē appāuyā tē bahuyaragā pāṇā jēhiṁ samaṇōvāsagassa supaccakkhāyaṁ bhavaï jāva nō ṇanēyāuē bhavaï.

bhagavaṁ ca ṇaṁ udāhu- santēgaïyā samaṇōvāsagā bhavanti, tēsiṁ ca ṇaṁ ēvaṁ vuttapuvvaṁ bhavaï- nō khalu vayaṁ sañcāēmō muṇḍē bhavittā jāva pavvaïttaē, nō khalu vayaṁ sañcāēmō cāuddasaṭṭhamuddiṭṭhapuṇṇamāsiṇīsu paḍipuṇṇaṁ pōsahaṁ anupālittaē, nō khalu vayaṁ sañcāēmō apacchimaṁ jāva viharittaē, vayaṁ ṇaṁ sāmāiyaṁ dēsāvagāsiyaṁ puratthā pāīṇaṁ vā paḍīṇaṁ vā dāhiṇaṁ vā udīṇaṁ vā ētāvatā jāva savvapāṇēhiṁ jāva savvasattēhiṁ daṇḍē nikkhittē jāva savvapāṇabhūyajīvasattēhiṁ khēmaṅkarē ahamaṁsi.

tattha ārēṇaṁ jē tasā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē, taō āuṁ vippajahittā tattha ārēṇaṁ cēva jē tasā pāṇā, jēhiṁ samaṇōvāsagassa āyāṇasō jāva tēsu paccāyanti, jēhiṁ samaṇōvāsagassa supaccakkhāyaṁ bhavaï tē pāṇā vi jāva ayaṁ pi bhēdē sē nō nēyāuē bhavaï,. 

tattha ārēṇaṁ jē tasā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āuṁ vippajahanti vippajahittā tattha ārēṇaṁ cēva jāva thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tēsu paccāyanti, jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tē pāṇā vi vuccanti tē tasā tē ciraṭṭhiiyā jāva ayaṁ pi bhēdē sē nō nēyāuē bhavaï.

tattha ārēṇaṁ jē tasā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āuṁ vippajahanti vippajahittā tattha parēṇaṁ cēva jē tasā thāvarā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tēsu paccāyanti tēhiṁ samaṇōvāsagassa supaccakkhāyaṁ bhavaï, tē pāṇā vi vuccanti jāva ayaṁ pi bhēdē sē nō nēyāuē bhavaï.

tattha ārēṇaṁ jē thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tē taō āuṁ vippajahanti vippajahittā tattha ārēṇaṁ cēva jē tasā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tēsu paccāyanti tēhiṁ samaṇōvāsagassa supaccakkhāyaṁ bhavaï tē pāṇāvi jāva ayaṁ pi bhēdē sē nō nēyāuē bhavaï. 

tattha ārēṇaṁ jē thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tē taō āu vippajahanti vippajahittā tē tattha ārēṇaṁ cēva jē thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tēsu paccāyanti, tēhi samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tē pāṇā vi jāva ayaṁ pi bhēdē sē nō nēyāuē bhavaï.

tattha ārēṇaṁ jē thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṭṭhāē daṇḍē nikkhittē taō āuṁ vippajahanti vippajahittā tattha parēṇaṁ cēva jē tasā thāvarā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tēsu paccāyanti tēhiṁ samaṇōvāsagassa supaccakkhāyaṁ bhavaï, tē pāṇā vi jāva ayaṁ pi bhēdē sē nō nēyāuē bhavaï.

tattha parēṇaṁ jē tasathāvarā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āuṁ vippajahanti vippajahittā tattha ārēṇaṁ jē tasā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tēsu paccāyanti, tēhiṁ samaṇōvāsagassa supaccakkhāyaṁ bhavaï, tē pāṇāvi jāva ayaṁ pi bhēdē sē nō nēyāuē bhavaï.

tattha parēṇaṁ jē tasathāvarā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhittē tē taō āuṁ vippajahanti vippajahittā tattha ārēṇaṁ jē thāvarā pāṇā jēhiṁ samaṇōvāsagassa aṭṭhāē daṇḍē anikkhittē aṇaṭṭhāē daṇḍē nikkhittē tēsu paccāyanti, tēhiṁ samaṇōvāsagassa aṭṭhāē anikkhittē aṇaṭṭhāē nikkhittē jāva tē pāṇāvi ayaṁ pi bhēdē sē nō nēyāuē bhavaï.

tattha parēṇaṁ jē tasathāvarā pāṇā jēhiṁ samaṇōvāsagassa āyāṇasō āmaraṇantāē daṇḍē nikkhitē tē taō āuṁ vippajahanti vippajahittā tē tattha parēṇaṁ cēva jē tasathāvarā pāṇā jēhiṁ samaṇōvāsagassa āyāṇasō āmaraṇantāē daṇḍē ṇikkhittē tēsu paccāyanti tēhiṁ samaṇōvāsagassa supaccakkhāyaṁ bhavaï tē pāṇā vi jāva ayaṁ pi bhēdē sē nō nēyāuē bhavaï.

bhagavaṁ ca ṇaṁ udāhu — na ēyaṁ bhūyaṁ na ēyaṁ bhavvaṁ na ēyaṁ bhavissaṁ jaṁ ṇaṁ- tasā pāṇā vōcchijjihinti thāvarā pāṇā bhavissanti thāvarā pāṇā vi vōcchijjihinti tasā pāṇā bhavissanti avōcchinnēhiṁ tasathāvarēhiṁ pāṇēhiṁ jaṁ ṇaṁ tubbhē vā annō vā ēvaṁ vadaha- natthi ṇaṁ sē kēi pariyāē jāva nō nēyāuē bhavaï.

bhagavaṁ ca ṇaṁ udāhu — āusantō! udagā jē khalu samaṇaṁ vā māhaṇaṁ vā paribhāsaï mitti mannaï āgamittā nāṇaṁ, āgamittā daṁsaṇaṁ, āgamittā carittaṁ, pāvāṇaṁ kammāṇaṁ akaraṇayāē,sē khalu paralōga-palimanthattāē ciṭṭhaï, jē khalu samaṇaṁ vā māhaṇaṁ vā nō paribhāsaï mitti mannaï āgamittā nāṇaṁ āgamittā daṁsaṇaṁ āgamittā carittaṁ pāvāṇaṁ kammāṇaṁ akaraṇayāē sē khalu paralōgavisuddhīē ciṭṭhaï, taē ṇaṁ sē udaē pēḍhālaputtē bhagavaṁ gōyamaṁ anāḍhāyamāṇē jāmēva diṁsi pāubbhūē tāmēva disiṁ pahārēttha gamaṇāē.

bhagavaṁ ca ṇaṁ udāhu āusantō udagā! jē khalu tahābhūtassa samaṇassa vā māhaṇassa vā antiē ēgamavi āriyaṁ dhammiyaṁ suvayaṇaṁ sōccā nisamma appaṇō cēva suhumāē paḍilēhāē anuttaraṁ jōgakhēmapayaṁ lambhiē samāṇē sō vi tāva taṁ āḍhāi parijāṇēi vandaï namaṁsaï sakkārēi sammāṇēi kallāṇaṁ maṅgalaṁ dēvayaṁ cēiyaṁ pajjuvāsaï. taē ṇaṁ sē udaē pēḍhālaputtē bhagavaṁ gōyamaṁ ēvaṁ vayāsī —

ēēsi ṇaṁ bhantē! padāṇaṁ puvviṁ annāṇayāē asavaṇāyāē abōhīē anabhigamēṇaṁ adiṭṭhāṇaṁ asuyāṇaṁ amuyāṇaṁ avinnāyāṇaṁ avvōgaḍāṇaṁ anigūḍhāṇaṁ avicchinnāṇaṁ anisiṭṭhāṇaṁ anivūḍhāṇaṁ anuvahāriyāṇaṁ ēyamaṭṭhaṁ nō saddahiyaṁ nō pattiyaṁ nō rōiyaṁ, ēēsi ṇaṁ bhantē! padāṇaṁ ēṇhiṁ jāṇayāē savaṇayāē bōhīē jāva uvadhāraṇayāē ēyamaṭṭhaṁ saddahāmi pattiyāmi rōēmi ēvāmēyaṁ jahā ṇaṁ tubbhē vadaha,...

taē ṇaṁ bhagavaṁ gōyamē udagaṁ pēḍhālaputtaṁ ēvaṁ vayāsī — saddāhāhi ṇaṁ ajjō! pattiyāhi ṇaṁ ajjō! rōēhi ṇaṁ ajjō! ēvamēyaṁ jahā ṇaṁ amhē vayāmō, taē ṇaṁ sē udaē pēḍhālaputtē bhagavaṁ gōyamaṁ ēvaṁ vayāsī — icchāmi ṇaṁ bhantē! tubbhaṁ antiē cāujjāmāō dhammāō pañcamahavvaïyaṁ sapaḍikkamaṇaṁ dhammaṁ uvasampajjittāṇaṁ viharittaē,...

taē ṇaṁ bhagavaṁ gōyamē udagaṁ pēḍhālaputtaṁ gahāya jēṇēva samaṇē bhagavaṁ mahāvīrē tēṇēva uvāgacchaï, uvāgacchaïttā taē ṇaṁ sē udaē pēḍhālaputtē samaṇaṁ bhagavaṁ mahāvīraṁ tikkhuttō āyāhiṇaṁ, payāhiṇaṁ karēi, karēttā vandaï namaṁsaï, vandittā namaṁsittā ēvaṁ vayāsī — icchāmi ṇaṁ bhantē! tubbhaṁ antiē cāujjāmāō dhammāō pañcamahavvaïyaṁ sapaḍikkamaṇaṁ dhammaṁ uvasampajjitā ṇaṁ viharittaē.

taē ṇaṁ samaṇē bhāvaṁ mahāvīrē udayaṁ ēvaṁ vayāsī — ahāsuhaṁ dēvāṇuppiyā! mā paḍibandhaṁ karēhi, taē ṇaṁ sē udaē pēḍhālaputtē samaṇassa bhagavaō mahāvīrassa antiē cāujjāmāō dhammāō pañcamahavvaïyaṁ sapaḍikkamaṇaṁ dhammaṁ uvasampajjittāṇaṁ viharaï.

tti bēmi. 


