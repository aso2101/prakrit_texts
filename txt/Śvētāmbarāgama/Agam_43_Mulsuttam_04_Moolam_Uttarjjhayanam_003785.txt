[viṇayasuyaṁ]

sañjōgā vippamukkassa, anagārassa bhikkhuṇō
vinayaṁ pāukarissāmi, ānupuvviṁ suṇēha mē // Utt.1

āṇāniddēsakarē, guruṇamuvavāyakāraē
iṅgiyāgārasampannē, sē vinīē tti vuccaī // Utt.2

āṇā'niddēsakarē, guruṇamanuvavāyakāraē
paḍinīē asambuddhē, avinīē tti vuccaī // Utt.3

jahā suṇī pūikaṇṇī, nikkasijjaī savvasō
ēvaṁ dussīlapaḍinīē, muharī nikkasijjaï // Utt.4

kaṇakuṁ'gaṁ caïttāṇaṁ, viṭṭhaṁ bhuñjaï sūyarō
ēvaṁ sīlaṁ caïttāṇaṁ, dussīlē ramaī miē // Utt.5

suṇiyā'bhāvaṁ sāṇassa, suyarassa narassa ya
vinaē ṭhavejja appāṇaṁ icchantō hiyamappaṇō // Utt.6

tamhā vinayamēsijjā, sīlaṁ paḍilabhejjaō
buddhaputta niyāgaṭṭhī, na nikkasijjaï kaṇhuī // Utt.7

nisantē siyā amuharī, buddhāṇaṁ antiē sayā
aṭṭhajuttāṇi sikkhijjā, niraṭṭhāṇi u vajjaē // Utt.8

anusāsiō na kuppijjā, khantiṁ sēvijja paṇḍiē
khuḍḍēhiṁ saha saṁsaggiṁ, hāsaṁ kīḍaṁ ca vajjaē // Utt.9

mā ya caṇḍāliyaṁ kāsī, bahuyaṁ mā ya ālavē
kālēṇaṁ ya ahijjittā, taō jhāijja ēgaō // Utt.10

āhacca caṇḍāliyaṁ kuṭṭu, na niṇhaïjja kayāi vi
kaḍaṁ kaḍē tti bhāsejjā, akaḍaṁ nō kaḍē tti ya // Utt.11

mā galiyassēva kasaṁ, vayaṇamicchē puṇō puṇō
kasaṁ va daṭṭhumāiṇṇē, pāvagaṁ parivajjaē // Utt.12

anāsavā thūlavayā kusīlā, miumpi caṇḍaṁ pakarenti sīsā
cittāṇuyā hu dakkhōvavēyā, pasāyaē tē hu durāsayampi // Utt.13

nāpuṭṭhō vāgarē kiñci, puṭṭhō vā nāliyaṁ vaē
kōhaṁ asaccaṁ kuvejjā, dhārejjā piyamappiyaṁ // Utt.14

appā cēva damēyavvō, appā hu khalu duddamō
appā dantō suhī hōi, assiṁ lōē parattha ya // Utt.15

varaṁ mē appā dantō, sañjamēṇa tavēṇa ya
mā'haṁ parēhi dammantō, bandhaṇēhiṁ vahēhi ya // Utt.16

paḍinīyaṁ ca buddhāṇaṁ, vāyā aduva kammuṇā
āvī vā jaïvā rahassē, nēva kujjā kayāivi // Utt.17

na pakkhaō na puraō, nēva kiccāṇa piṭṭhaō
na juñjē ūruṇā ūruṁ, sayaṇē nō paḍissuṇē // Utt.18

nēva palhatthiyaṁ kujjā, pakkhapiṇḍaṁ ca sañjaē
pāē pasāriē vā'vi, na ciṭṭhē guruṇantiē // Utt.19

āyariēhiṁ vāhittō, tusiṇīō na kayāi vi
pasāyaṭṭhī niyāgaṭṭhī, uvaciṭṭhē guruṁ sayā // Utt.20

ālavantē lavantē vā, na nisīejja kayāi vi
caïūṇaṁ āsanaṁ dhīrō, jaō juttaṁ paḍissuṇē // Utt.21

āsanagaō na pucchejjā, nēva sejjāgaō kayāi vī
āgammukkaḍuō santō, pucchijjā pañjalīuḍō // Utt.22

ēvaṁ vinayajuttassa, suttaṁ atthaṁ ca tadubhayaṁ
pucchamāṇassa sīsassa, vāgarijja jahāsuyaṁ // Utt.23

musaṁ pariharē bhikkhū, na ya ōhāriṇiṁ vaē
bhāsādōsaṁ pariharē, māyaṁ ca vajjaē sayā // Utt.24

na lavejja puṭṭhō sāvajjaṁ, na niraṭṭhaṁ na mammayaṁ
appaṇaṭṭhā paraṭṭhā vā, ubhayassantarēṇa vā // Utt.25

samarēsu agārēsuṁ, gihasandhīsu ya mahāpahēsu
ēgō ēgatthiē saddhiṁ, nēva ciṭṭhē na saṁlavē // Utt.26

jaṁ mē buddhāṇusāsanti, sīēṇa pharusēṇa vā
mama lābhō tti pēhāē, payaō ya taṁ paḍissuṇē // Utt.27

anusāsanamōvāyaṁ, dukkaḍassa ya cōyaṇaṁ
hiyaṁ taṁ mannaē paṇṇō, vēsaṁ hōi asāhuṇō // Utt.28

hiyaṁ vigayabhayā buddhā, pharusampi anusāsaṇaṁ
vēsaṁ taṁ hōi mūḍhāṇaṁ, khantisōhikaraṁ payaṁ // Utt.29

āsanē uvaciṭṭhejjā, aṇuccē akuē thirē
appuṭṭhāī niruṭṭhāī, nisīejja'ppakukkuē // Utt.30

kālēṇa nikkhamē bhikkhū, kālēṇa ya paḍikkamē
kālaṁ ca vivajjitā, kālē kālaṁ samāyarē // Utt.31

parivāḍīē na ciṭṭhejjā, bhikkhū dattēsaṇaṁ carē
paḍirūvēṇa ēsittā, miyaṁ kālēṇa bhakkhaē // Utt.32

nāidūramaṇāsannē, nannēsiṁ cakkhuphāsaō
ēgō ciṭṭhejja bhattaṭṭhā, laṅghittā taṁ naïkkamē // Utt.33

nāiuccē va nīē vā, nāsannē nāidūraō
phāsuyaṁ parakaḍaṁ piṇḍaṁ, paḍigāhejja sañjaē // Utt.34

appapāṇē'ppabīyaṁmi, paḍicchannaṁmi saṁvuḍē
samayaṁ sañjaē bhuñjē, jayaṁ aparisāḍiyaṁ // Utt.35

sukaḍitti supakkitti, succhinnē suhaḍē maḍē
suniṭṭhiē suladdhitti, sāvajjaṁ vajjaē munī // Utt.36

ramaē paṇḍaē sāsaṁ, hayaṁ bhaddaṁ va vāhaē
bālaṁ saṁmaï sāsantō, galiyassaṁ va vāhaē // Utt.37

khaḍḍuyā mē cavēḍā mē, akkōsā ya vahā ya mē
kallāṇamanusāsantō, pāvadiṭṭhitti mannaī // Utt.38

puttō mē bhāya nāi tti, sāhū kallāṇa mannaī
pāvadiṭaṭhi u appāṇaṁ, sāsaṁ dāsē tti mannaī // Utt.39

na kōvaē āyariyaṁ, appāṇampi na kōvaē
buddhōvaghāī na siyā, na siyā tottagavēsaē // Utt.40

āyariyaṁ kuviyaṁ naccā, pattiēṇa pasāyaē
vijjhavejja pañjalīuḍō, vaejja na puṇottiya // Utt.41

dhammajjiyaṁ ca vavahāraṁ, buddhēhāyariyaṁ sayā
tamāyarantō vavahāraṁ, garahaṁ nābhigacchaī // Utt.42

manōgayaṁ vakkagayaṁ, jāṇittāyariyassa u
taṁ parigijjha vāyāē, kammuṇā uvavāyaē // Utt.43

vittē acōiē niccaṁ, khippaṁ havaï sucōiē
jahōvaïṭṭhaṁ sukayaṁ, kiccāiṁ kuvvaī sayā // Utt.44

naccā namaï mēhāvī, lōē kittī sē jāyaē
havaī kiccāṇaṁ saraṇaṁ, bhūyāṇaṁ jagaī jahā // Utt.45

pujjā jassa pasīyanti, sambuddhā puvvasanthuyā
pasannā lābhaïssanti, viulaṁ aṭṭhiyaṁ suyaṁ // Utt.46

sa pujjasatthē suvinīyasaṁsaē, manōruī ciṭṭhaï kammasampayā
tavōsamāyārisamāhisaṁvuḍē, mahajjuī pañca vayāiṁ pāliyā // Utt.47

sa dēvagandhavvamanussapuiē, caïttu dēhaṁ malapaṅkapuvvayaṁ
siddhē vā havaï sāsaē dēvē ā apparaē mahiḍḍhiē // Utt.48

tti bēmi.



---------------------------------------------------------------------
[parīsahavibhattī]

suyaṁ mē āusaṁ tēṇaṁ bhagavayā ēvamakkhāyaṁ। iha khalu bāvīsaṁ parīsahā samaṇēṇaṁ bhagavayā mahāvīrēṇaṁ kāsavēṇaṁ pavēiyā. jē bhikkhū soccā naccā jiccā abhibhūya bhikkhāyariyāē parivvayantō puṭṭhō nō vinihannejjā। kayarē khalu tē bāvīsaṁ parisahā samaṇēṇaṁ bhagavayā mahāvīrēṇaṁ kāsavēṇaṁ pavēiyā, jē bhikkhū soccā naccā jiccā abhibhūyabhikkhāyariyāē parivvayantō puṭṭhō nō vinihannejjā?

imē khalu tē bāvīsaṁ parisahā samaṇēṇaṁ bhagavayā mahāvīrēṇaṁ kāsavēṇaṁ pavēiyā, jē bhikkhū soccā naccā jiccā abhibhūya bhikkhāyariyāē parivvayantō puṭṭhō nō vinihannejjā; taṁ jahā-digiñchā-parīsahē, pivāsāparīsahē, sīyaparīsahē, usiṇaparīsahē, daṁsamasagaparīsahē, acēlaparīsahē, araïparīsahē, itthī-parīsahē, cariyāparīsahē, nisīhiyāparīsahē, sejjāparīsahē, akkōsaparīsahē, vahaparīsahē, jāyaṇāparīsahē, alābhaparīsahē, rōgaparīsahē, taṇaphāsaparīsahē, jallaparīsahē, sakkārapurakkāraparīsahē, paṇṇāparīsahē, annāṇa-parīsahē, daṁsaṇaparīsahē.

parīsahāṇaṁ pavibhattī, kāsavēṇaṁ pavēiyā
taṁ bhē udāharissāmi, ānupuvviṁ suṇēha mē // Utt.50

digiñchāparigaē dēhē, tavassī bhikkhū thāmavaṁ
na chindē na chindāvaē na paē na payāvaē // Utt.51

kālīpavvaṅgasaṅkāsē, kisē dhamanisantaē
māyannō asanapānassa, adīnamanasō carē // Utt.52

taō puṭṭhō pivāsāē, dōguñcchī laddhasañjaē
sīōdagaṁ na sēvijjā, viyaḍassēsaṇaṁ carē // Utt.53

chinnāvāēsu panthēsu, āurē supivāsiē
parisukkamuhē'dīnē, taṁ titikkhē parīsahaṁ // Utt.54

carantaṁ virayaṁ lūhaṁ, sīyaṁ phusaï ēgayā
nāivēlaṁ munī gacchē, soccāṇaṁ jinasāsanaṁ // Utt.55

na mē nivāraṇaṁ atthi chavittāṇaṁ na vijjaī
ahaṁ tu aggiṁ sēvāmi, ii bhikkhū na cintaē // Utt.56

usiṇaṁ pariyāvēṇaṁ, paridāhēṇa tajjiē
ghiṁsu vā pariyāvēṇaṁ, sāyaṁ nō paridēvaē // Utt.57

uṇhāhitattē mēhāvī, siṇāṇaṁ nō vi patthaē
gāyaṁ nō parisiñcejjā, na vīejjā ya appayaṁ // Utt.58

puṭṭhō ya daṁsamasaēhiṁ, samarē va mahāmunī
nāgō saṅgāmasīsē vā, sūrō abhibhavē paraṁ // Utt.59

na santasē na vārejjā, manaṁ pi na paōsaē
uvēhē na haṇē pāṇē, bhuñjantē maṁsasōṇiyaṁ // Utt.60

parijuṇṇēhiṁ vatthēhiṁ, hokkhāmi tti acēlaē
aduvā sacēlaē hokkhaṁ, ii bhikkhū na cintaē // Utt.61

ēgayā'cēlaē hōi, sacēlē yāvi ēgayā
ēyaṁ dhammahiyaṁ naccā, nāṇī nō paridēvaē // Utt.62

gāmāṇugāmaṁ rīyantaṁ, anagāraṁ akiñcanaṁ
araī anuppavēsejjā, taṁ titikkhē parīsahaṁ // Utt.63

araïṁ piṭṭhaō kiccā, viraē āyarakkhiē
dhammārāmē nirārambhē, uvasantē munī carē // Utt.64

saṅgō ēsa maṇūsāṇaṁ, jāō lōgaṁmi itthiō
jassa ēyā parinnāya, sukaḍaṁ tassa sāmaṇṇaṁ // Utt.65

ēvamādāya mēhāvī, paṅkabhūyā u itthiō
nō tāhiṁ vinihannejjā, carejjattagavēsaē // Utt.66

ēga ēva carē lāḍhē, abhibhūya parīsahē
gāmē vā nagarē vā'vi, nigamē vā rāyahāṇiē // Utt.67

asamāṇē carē bhikkhū, nēva kujjā pariggahaṁ
asaṁsattē gihatthēhiṁ, aniēō parivvaē // Utt.68

susāṇē sunnagārē vā, rukkhamūlē ya ēgaō
akukkuō nisīejjā, na ya vittāsaē paraṁ // Utt.69

tattha sē ciṭṭhamāṇassa, uvasaggē'bhidhāraē
saṅkāmīō na gacchejjā, uṭṭhittā annamāsanaṁ // Utt.70

uccāvayāhiṁ sejjāhiṁ, tavassī bhikkhū thāmavaṁ
nāivēlaṁ vihannijjā, pāvadiṭṭhī vihannaī // Utt.71

païrikkuvassayaṁ laddhuṁ, kallāṇaṁ aduva pāvayaṁ
kimēgarāiṁ karissaï?, ēvaṁ tattha'hiyāsaē // Utt.72

akkōsejjā parō bhikkhuṁ, na tēsiṁ paḍisañjalē
sarisō hōi bālāṇa, tamhā bhikkhū na sañjalē // Utt.73

soccāṇaṁ phasusā bhāsā, dāruṇā gāmakaṇṭagā
tusiṇīō uvēhejjā, na tāō manasīkarē // Utt.74

haō na sañjalē bhikkhū, manampi na paōsaē
titikkhaṁ paramaṁ naccā, bhikkhū dhammaṁ samāyarē // Utt.75

samaṇaṁ sañjayaṁ dantaṁ, haṇijjā kō'vi katthavi
natthi jīvassa nāsutti, ēvaṁ pēhejja sañjaē // Utt.76

dukkaraṁ khalu bhō! niccaṁ, anagārassa bhikkhuṇō
savvaṁ sē jāiyaṁ hōi, natthi kiñci ajāiyaṁ // Utt.77

gōyaraggapaviṭṭhassa, hatthē nō suppasāraē
sēō agāravāsutti, ii bhikkhu na cintaē // Utt.78

parēsu ghāsamēsejjā, bhōyaṇē pariniṭṭhiē
laddhē piṇḍē aladdhē vā, nāṇutappejja paṇḍiē // Utt.79

ajjēvāhaṁ na labbhāmi, avi lābhō suē siyā
jō ēvaṁ paḍisañcikkhē, alābhō taṁ na tajjaē // Utt.80

naccā uppaïyaṁ dukkhaṁ, vēyaṇāē duhaṭṭhiē
adīnō ṭhāvaē pannaṁ, puṭṭhō tatthahiyāsaē // Utt.81

tēgicchaṁ nābhinandejjā, sañcikkha'ttagavēsaē
ēvaṁ khu tassa sāmaṇṇaṁ, jaṁ na kujjā na kāravē // Utt.82

acēlagassa lūhassa ,sañjayassa tavissaṇō
taṇēsu suyamāṇassa, hujjā gāyavirāhaṇā // Utt.83

āyavassa nivāēṇaṁ, aülā havaï vēyaṇā
ēvaṁ naccā na sēvanti, tantujaṁ taṇatajjiyā // Utt.84

kilinnagāē mēhāvī, paṅkēṇa va raēṇa vā
ghiṁsu vā pariyāvēṇaṁ, sāyaṁ nō paridēvaē // Utt.85

vēejja nijjarāpēhī, āriyaṁ dhamma'nuttaraṁ
jāva sarīrabhēutti, jallaṁ kāēṇa dhāraē // Utt.86

abhivāyaṇaṁ abbhuṭṭhāṇaṁ, sāmī kujjā nimantaṇaṁ
jē tāiṁ paḍisēvanti, na tēsiṁ pīhaē munī // Utt.87

aṇukkasāī appicchē, annāēsī alōluē
rasēsu nānugijjhejjā, nānutappejja pannavaṁ // Utt.88

sē nūnaṁ maē puvvaṁ, kammā'nāṇaphalā kaḍā
jēṇāhaṁ nābhijāṇāmi, puṭṭhō kēṇaï kaṇhuī // Utt.89

aha pacchā uijjanti, kammā'nāṇaphalā kaḍā
ēvamassāsi appāṇaṁ, naccā kammavivāgayaṁ // Utt.90

niraṭṭhagaṁmi viraō, mēhuṇāō susaṁvuḍō
jō sakkhaṁ nābhijāṇāmi, dhammaṁ kallāṇa pāvagaṁ // Utt.91

tavōvahāṇamādāya, paḍimaṁ paḍivajjaō
ēvaṁ pi viharaō mē, chaümaṁ na niyaṭṭaī // Utt.92

natthi nūnaṁ parē lōē, iḍḍhī vā'vī tavassiṇō
aduvā vañciō mitti, ii bhikkhū na cintaē // Utt.93

abhū jiṇā atthi jiṇā, aduvā'vi bhavissaī
musaṁ tē ēvamāhaṁsu, ii bhikkhū na cintaē // Utt.94

ēē parīsahā savvē, kāsavēṇa pavēiyā
jē bhikkhū na vihammejjā, puṭṭhō kēṇaï kaṇhuī // Utt.95

tti bēmi. 



---------------------------------------------------------------------
[cāuraṅgijjaṁ]

cattāri paramaṅgāṇi dullahāṇiha jantuṇō
māṇusattaṁ suī saddhā, sañjamaṁmi ya vīrīyaṁ // Utt.96

samāvannāṇa saṁsārē, nāṇāgottāsu jāisu
kammā nānāvihā kaṭṭhu, puḍhō vissambhayā payā // Utt.97

ēgayā dēvalōēsu, naraēsu vi ēgayā
ēgayā āsuraṁ kāyaṁ, ahākammēhiṁ gacchaī // Utt.98

ēgayā khattiō hōi, taō caṇḍālabukkasō
taō kīḍapayaṅgō ya, taō kunthupipīliyā // Utt.99

ēvamāvaṭṭajōṇīsu, pāṇiṇō kammakivvisā
na nivijjanti saṁsārē, savvaṭṭhēsu va khattiyā // Utt.100

kammasaṅgēhiṁ saṁmūḍhā, dukkhiyā bahuvēyaṇā
amāṇusāsu jōṇīsu, vinihammanti pāṇiṇō // Utt.101

kammāṇaṁ tu pahāṇāē, ānupuvvī kayāi u
jīvā sōhimanuppattā, āyayanti maṇussayaṁ // Utt.102

mānussaṁ viggahaṁ laddhuṁ, suī dhammassa dullahā
jaṁ soccā paḍivajjanti, tavaṁ khantimahiṁsayaṁ // Utt.103

āhacca savaṇaṁ laddhuṁ, saddhā paramadullahā
soccā nēāuyaṁ maggaṁ, bahavē paribhassaī // Utt.104

suiṁ ca laddhuṁ saddhaṁ ca, vīriyaṁ puṇa dullahaṁ
bahavē rōyamāṇāvi, nō ya ṇaṁ paḍivajjaē // Utt.105

mānusattaṁmi āyāō, jō dhammaṁ soccā saddahē
tavassī vīrīyaṁ laddhuṁ, saṁvuḍē niddhuṇē rayaṁ // Utt.106

sōhī ujjuyabhūyassa, dhammō suddhassa ciṭṭhaī
nivvāṇaṁ paramaṁ jāi, ghayasittivva pāvaē // Utt.107

vigiñca kammuṇō hēuṁ, jasaṁ sañciṇu khantiē
sarīraṁ pāḍhavaṁ hiccā, uḍḍhaṁ pakkamaī disaṁ // Utt.108

visālisēhiṁ sīlēhiṁ, jakkhā uttaraüttarā
mahāsukkā va dippantā, mannantā apuṇoccayaṁ // Utt.109

appiyā dēvakāmāṇaṁ, kāmaruva viuvviṇō
uḍḍhaṁ kappēsu ciṭṭhanti, puvvā vāsasayā bahū // Utt.110

tattha ṭhiccā jahāṭhāṇaṁ, jakkhā āukkhaē cuyā
uventi mānusaṁ jōṇiṁ, sē dasaṅgē'bhijāyaī // Utt.111

khettaṁ vatthuṁ hiraṇṇaṁ ca, pasavō dāsapōrusaṁ
cattāri kāmakhandhāṇi, tattha sē uvavajjaī // Utt.112

mittavaṁ nāyavaṁ hōi, uccāgōē ya vaṇṇavaṁ
appāyaṅkē mahāpannē, abhijāē jasōbalē // Utt.113

bhoccā māṇussaē bhōē, appaḍiruvē ahāuyaṁ
puvviṁ visuddhasaddhammē, kēvalaṁ bōhi bujjhiyā // Utt.114

caüraṅgaṁ dullahaṁ naccā, sañjamaṁ paḍivajjiyā
tavasā dhuyakammaṁsē, siddhē havaï sāsaē // Utt.115

tti bēmi. 



---------------------------------------------------------------------
[asaṅkhayaṁ]

asaṅkhayaṁ jīviyaṁ mā pamāyaē, jarōvaṇīyassa hu natthi tāṇaṁ
ēvaṁ viyāṇāhi jaṇē pamattē, kiṇṇu vihiṁsā ajayā gahinti // Utt.116

jē pāvakammēhiṁ ghanaṁ manūssā, samāyayantī amaïṁ gahāya
pahāya tē pāsapayaṭṭiē narē, vērānubaddhā narayaṁ uventi // Utt.117

tēṇē jahā sandhimuhē gahīē, sakammuṇā kiccaï pāvakārī
ēvaṁ payā pecca ihaṁ ca lōē, kaḍāṇa kammāṇa na mokkhō atthi // Utt.118

saṁsāramāvanna parassa aṭṭhā, sāhāraṇaṁ jaṁ ca karēi kammaṁ
kammassa tē tassa u vēyakālē, na bandhavā bandhavayaṁ uventi // Utt.119

vittēṇa tāṇaṁ na labhē pamattē, imaṁmi lōē aduvā paratthā
dīvappaṇaṭṭhē va anantamōhē, nēyāuyaṁ daṭṭhumadaṭṭhumēva // Utt.120

suttēsu yāvī paḍibuddhajīvī, nō vīsasē paṇḍiē āsupannē
ghōrā muhuttā abalaṁ sarīraṁ, bhāraṇḍapakhīva carē'pamattō // Utt.121

carē payāiṁ parisaṅkamāṇō, jaṁ kiñci pāsaṁ iha mannamāṇō
lābhanttarē jīviyaṁ būhaïtā, pacchā parinnāyamalāvadhaṁsī // Utt.122

chandaṁ nirōhēṇa uvēi mokkhaṁ, āsē jahā sikkhiyavammadhārī
puvvāiṁ vāsāiṁ carē'ppamattō, tamhā munī khippamuvēi mokkhaṁ // Utt.123

sa puvvamēvaṁ na labhejja pacchā, ēsōvamā sāsayavāiyāṇaṁ
visīyaī siḍhilē āuyammi, kālōvaṇīē sarīrassa bhēē // Utt.124

khippaṁ na sakkēi vivēgamēuṁ, tamhā samuṭṭhāya pahāya kāmē
samicca lōyaṁ samayā mahēsī, āyāṇarakkhī va carē'ppamattō // Utt.125

muhuṁ muhuṁ mōhaguṇē jayantaṁ, anēgarūvā samaṇaṁ carantaṁ
phāsā phusanti asamañjasaṁ ca, na tēsiṁ bhikkhū manasā paüssē // Utt.126

mandā ya phāsā bahulōhaṇijjā, tahappagārēsu manaṁ na kujjā
rakkhijja kōhaṁ viṇaejja māṇaṁ, māyaṁ na sēvejja pahejja lōhaṁ // Utt.127

jē saṅkhayā tucchaparappavāī, tē pijjadōsānugayā parajjhā
ēē ahammē tti duguñchamāṇō, kaṅkhē guṇē jāva sarīrabhēu // Utt.128

tti bēmi. 



---------------------------------------------------------------------
[akāmamaraṇijjaṁ]

annavaṁsi mahoghaṁsi, ēgē tiṇṇē duruttarē
tattha ēgē mahāpannē, imaṁ paṇhamudāharē // Utt.129

santimē ya duvē ṭhāṇā, akkhāyā māraṇantiyā
akāmamaraṇaṁ cēva, sakāmamaraṇaṁ tahā // Utt.130

bālāṇaṁ akāmaṁ tu, maraṇaṁ asaïṁ bhavē
paṇḍiyāṇaṁ sakāmaṁ tu, ukkōsēṇa saïṁ bhavē // Utt.131

tatthimaṁ paḍhamaṁ ṭhāṇaṁ, mahāvīrēṇa dēsiyaṁ
kāmagiddhē jahā bālē, bhisaṁ kūrāiṁ kuvvaī // Utt.132

jē giddhē kāmabhōgēsu, ēgē kūḍāya gacchaī
na mē diṭṭhē parē lōē, cakkhudiṭṭhā imā raī // Utt.133

hatthāgayā imē kāmā, kāliyā jē anāgayā
kō jāṇaï parē lōē, atthi vā natthi vā puṇō? // Utt.134

janēna saddhiṁ hokkhāmi, ii bālē pagabbhaī
kāmabhōgānurāēṇaṁ, kēsaṁ sampaḍivajjaī // Utt.135

taō sē daṇḍaṁ samārabhaī, tasēsu thāvarēsu ya
aṭṭhāē ya aṇaṭṭhāē, bhūyagāmaṁ vihiṁsaī // Utt.136

hiṁsē bālē musāvāī, māillē pisuṇē saḍhē
bhuñjamāṇē suraṁ maṁsaṁ, sēyamēyaṁ ti mannaī // Utt.137

kāyasā vayasā mattē, vittē giddhē ya itthisu
duhaō malaṁ sañciṇaï, sisunāgu vva maṭṭiyaṁ // Utt.138

taō puṭṭhō āyaṅkēṇaṁ, gilāṇō paritappaī
pabhīō paralōgassa, kammāṇuppēhi appaṇō // Utt.139

suyā mē naraē ṭhāṇā, asīlāṇaṁ ca jā gaī
bālāṇaṁ kūrakammāṇaṁ, pagāḍhā jattha vēyaṇā // Utt.140

tatthōvavāiyaṁ ṭhāṇaṁ, jahā mēyamanussuyaṁ
ahākammēhiṁ gacchantō, sō pacchā paritappaī // Utt.141

jahā sāgaḍiō jāṇaṁ, samaṁ hiccā mahāpahaṁ
visamaṁ maggamōiṇṇō, akkhē bhaggaṁmi sōyaī // Utt.142

ēvaṁ dhammaṁ viukkammaṁ, ahammaṁ paḍivajjiyā
bālē maccumuhaṁ pattē, akkhē bhaggē va sōyaī // Utt.143

taō sē maraṇantaṁmi, bālē santasaī bhayā
akāma maraṇaṁ maraī, dhuttē va kaliṇā jiē // Utt.144

ēyaṁ akāmamaraṇaṁ, bālāṇaṁ tu pavēiyaṁ
ettō sakāmamaraṇaṁ, paṇḍiyāṇaṁ suṇēha mē // Utt.145

maraṇaṁ pi sapuṇṇāṇaṁ, jahā mēyamanussuyaṁ
vippasaṇṇamanāghāyaṁ, sañjayāṇa vusīmaō // Utt.146

na imaṁ savvēsu bhikkhūsu, na imaṁ savvēsu gārisu
nānāsīlā gāratthā, visamasīlā ya bhikkhuṇō // Utt.147

santi ēgēhiṁ bhikkhūhiṁ, gāratthā sañjamuttarā
gāratthēhi ya savvēhiṁ, sāhavō sañjamuttarā // Utt.148

cīrājiṇaṁ nagiṇiṇaṁ, jaḍī saṅghāḍi muṇḍiṇaṁ
ēyāiṁ vi na tāyanti, dussīlaṁ pariyāgayaṁ // Utt.149

piṇḍōlaē vva dussīlē, naragāō na muccaī
bhikkhāē vā gihatthē vā, suvvaē kammaī divaṁ // Utt.150

agārisāmāiyaṅgāiṁ, saḍhḍhī kāēṇa phāsaē
pōsahaṁ duhaō pakkhaṁ, ēgarāyaṁ na hāvaē // Utt.151

ēvaṁ sikkhāsamāvannē, gihivāsē vi suvvaē
muccaī chavipavvāō, gacchē jakkhasalōgayaṁ // Utt.152

aha jē saṁvuḍē bhikkhū, doṇhaṁ annayarē siyā
savva dukkhapahīṇē vā, dēvē vā'vi mahiḍḍhiē // Utt.153

uttarāiṁ vimōhāiṁ, juīmantāṇupuvvasō
samāiṇṇāiṁ jakkhēhiṁ, āvāsāiṁ jasaṁsiṇō // Utt.154

dīhāuyā iḍḍhimantā, samiddhā kāmaruviṇō
ahuṇōvavannasaṅkāsā, bhujjō accimālippabhā // Utt.155

tāṇi ṭhāṇāṇiṁ gacchanti, sikkhittā sañjamaṁ tavaṁ
bhikkhāē vā gihitthē vā, jē santi parinivvuḍā // Utt.156

tēsiṁ soccā sapujjāṇaṁ, sañjayāṇa vusīmaō
na santasanti maraṇantē, sīlavantā bahussuyā // Utt.157

tuliyā visēsamādāya, dayādhammassa khantiē
vippasīejja mēhāvī, tahābhūēṇa appaṇā // Utt.158

taō kālē abhippēē, saḍhḍhī tālisamantiē
viṇaejja lōmaharisaṁ, bhēyaṁ dēhassa kaṅkhaē // Utt.159

aha kālaṁmi sampattē, āghāyāya samussayaṁ
sakāmamaraṇaṁ maraī, tiṇhamannayaraṁ munī // Utt.160

tti bēmi. 



---------------------------------------------------------------------
[khuḍḍāganiyaṇṭhijjaṁ]

jāvanta'vijjā purisā, savvē tē dukkhasambhavā
luppanti bahusō mūḍhā, saṁsāraṁmi anantaē // Utt.161

samikkha paṇḍiē tamhā, pāsa jāīpahē bahū
appaṇā saccamēsejjā, mētiṁ bhūēsu kappaē // Utt.162

māyā piyā ṇhusā bhāyā, bhajjā puttā ya ōrasā
nālaṁ tē mama tāṇāē, luppantassa sakammuṇā // Utt.163

ēyamaṭṭhaṁ sapēhāē, pāsē samiyadaṁsaṇē
cindha gēhiṁ siṇēhaṁ ca, na kaṅkhē puvvasanthuyaṁ // Utt.164

gavāsaṁ maṇikuṇḍalaṁ, pasavō dāsapōrusaṁ
savvamēyaṁ caïttāṇaṁ, kāmarūvī bhavissasi // Utt.165

thāvaraṁ jaṅgamaṁ cēva, dhaṇaṁ dhannaṁ uvakkharaṁ
paccamāṇassa kammēhiṁ, nālaṁ dukkhāō mōaṇē // Utt.166

ajjhatthaṁ savvaō savvaṁ, dissa pāṇē piyāuē
na haṇē pāṇiṇō pāṇē, bhayavērāō uvaraē // Utt.167

āyāṇaṁ narayaṁ dissa, nāyaejja taṇāmavi
dōguñchī appaṇō pāē, dinnaṁ bhuñjejja bhōyaṇaṁ // Utt.168

ihamēgē u mannanti, appaccakkhāya pāvagaṁ
āyariyaṁ vidittāṇaṁ, savvadukkhā vimuccaī // Utt.169

bhaṇantā akarentā ya bandhamokkhapaïṇṇiṇō
vāyāviriyamettēṇa, samāsāsenti appayaṁ // Utt.170

na cittā tāyaē bhāsā, kuō vijjānusāsanaṁ?
visannā pāvakammēhiṁ, bālā paṇḍiyamāṇiṇō // Utt.171

jē kēī sarīrē sattā, vaṇṇē ruvē ya savvasō
manasā kāyavakkēṇaṁ, savvē tē dukkhasambhavā // Utt.172

āvannā dīhamaddhāṇaṁ, saṁsāraṁmi anantaē
tamhā savvadisaṁ passaṁ, appamattō parivvaē // Utt.173

bahiyā uḍḍhamādāya, nāvakaṅkhē kayāi vi
puvvakammakkhayaṭṭhāē, imaṁ dēhaṁ udāharē // Utt.174

vivicca kammuṇō hēuṁ, kālakaṅkhī parivvaē
māyaṁ piṇḍassa pāṇassa, kaḍaṁ laddhūṇa bhakkhaē // Utt.175

sannihiṁ ca na kuvvejjā, lēvamāyāē sañjaē
pakkhī pattaṁ samādāya, niravekkhō parivvaē // Utt.176

ēsaṇāsamiō lajja, gāmē aniyaō carē
appamattō pamattēhiṁ, piṇḍavāyaṁ gavēsaē // Utt.177

ēvaṁ sē udāhu anuttaranāṇī, anuttaradaṁsī aṇuttaranāṇa
daṁsaṇadharē arahā nāyaputtē, bhagavaṁ vēsāliē viyāhiē // Utt.178

tti bēmi. 



---------------------------------------------------------------------
[urabbhijjaṁ]

jahā''ēsaṁ samuddissa, kōi pōsejja ēlayaṁ
ōyaṇaṁ javasaṁ dejjā, pōsejjāvi sayaṅgaṇē // Utt.179

taō sē puṭṭhē parivūḍhē, jāyamēē muhōdarē
pīṇiē viulē dēhē, āēsaṁ parikaṅkhaē // Utt.180

jāva na ēi āēsē, tāva jīvaï sē'duhī
aha pattaṁmi āēsē, sīsaṁ chettūṇa bhujjaī // Utt.181

jahā sē khalu urabbhē, āēsāē samīhiē
ēvaṁ bālē ahaṁmiṭṭhē, īhati narayāuyaṁ // Utt.182

hiṁsē bālē musāvāī, addhāṇaṁmi vilōvaē
annadattaharē tēṇē, māi kaṁ nu harē saḍhē // Utt.183

itthīvisayagiddhē ya, mahārambhapariggahē
bhuñjamāṇē suraṁ maṁsaṁ, parivūḍhē parandamē // Utt.184

ayakakkarabhōi ya, tuṇḍillē ciyalōhiē
āuyaṁ naraē kaṅkhē, jahāēsaṁ va ēlaē // Utt.185

āsanaṁ sayanaṁ jāṇaṁ, vittaṁ kāmē ya bhuñjiyā
dussāhaḍaṁ dhaṇaṁ hiccā, bahu sañciṇiyā rayaṁ // Utt.186

taō kammagurū jantū, paccuppannaparāyaṇē
aēvva āgayā''ēsē, maraṇantaṁmi sōyaī // Utt.187

taō āuparikkhīṇē, cuyā dēhā vihiṁsagā
āsurīyaṁ disaṁ bālā, gacchanti avasā tamaṁ // Utt.188

jahā kāgiṇiē hēuṁ, sahassaṁ hāraē narō
apatthaṁ ambagaṁ bhoccā, rāyā rajjaṁ tu hāraē // Utt.189

ēvaṁ mānussagā kāmā, dēvakāmāṇa antiē
sahassaguṇiyā bhujjō, āuṁ kāmā ya divviyā // Utt.190

anēga vāsā naüyā, jā sā pannavaō ṭhiī
jāṇi jīyanti dummēhā, ūṇē vāsasayāuē // Utt.191

jahā ya tinni vaṇiyā, mūlaṁ ghettūṇa niggayā
ēgō 'ttha lahaī lābhaṁ, ēgō mūlēṇa āgaō // Utt.192

ēgō mūlaṁ pi hārittā, āgaō tattha vāṇiō
vavahārē uvamā ēsā, ēvaṁ dhammē viyāṇaha // Utt.193

mānusattaṁ bhavē mūlaṁ, lābhō dēvagaī bhavē
mūlacchēēṇa jīvāṇa, naragatirikkhattaṇaṁ dhuvaṁ // Utt.194

duhaō gaī bālassa, āvaī vahamūliyā
dēvattaṁ mānusattaṁ ca, jaṁ jiē lōluyāsaḍhē // Utt.195

taō jiē saïṁ hōi, duvihiṁ doggaïṁ gaē
dullahā tassa ummaggā, addhāē sucirādavi // Utt.196

ēvaṁ jiyaṁ sapēhāē, tuliyā bālaṁ ca paṇḍiyaṁ
mūliyaṁ tē pavasanti, mānusaṁ jōṇiminti jē // Utt.197

vēmāyāhiṁ sikkhāhiṁ, jē narā gihisuvvayā
uventi mānusaṁ jōṇiṁ, kammasaccā hu pāṇiṇō // Utt.198

jēsiṁ tu viulā sikkhā, mūliyaṁ tē aïcchiyā
sīlavantā savisēsā, addīṇā janti dēvayaṁ // Utt.199

ēvamaddīṇavaṁ bhikkhū, agāriṁ ca viyāṇiyā
kahaṇṇu jiccamēlikkhaṁ, jiccamāṇē na saṁvidē // Utt.200

jahā kusaggē udagaṁ, samuddēṇa samaṁ miṇē
ēvaṁ mānusaggā kāmā, dēvakāmāṇa antiē // Utt.201

kusaggamettā imē kāmā, sanniruddhaṁmi āuē
kassa hēuṁ purākāuṁ, jōgakkhēmaṁ na saṁvidē? // Utt.202

iha kāmāniyaṭṭassa, attaṭṭhē avarajjhaī
soccā nēyāuyaṁ maggaṁ, jaṁ bhujjō paribhassaī // Utt.203

iha kāmā niyaṭṭhassa, attaṭṭhē nāvarajjhaī
pūidēhanirōhēṇaṁ, bhavē dēvi tti mē suyaṁ // Utt.204

iḍḍhī juī jasō vaṇṇō, āuṁ suhamanuttarē
bhujjō jattha manussēsu, tattha sē uvavajjaī // Utt.205

bālassa passa bālattaṁ, ahammaṁ paḍivajjiyā
ciccā dhammaṁ ahaṁmiṭṭhē, naraēsu uvavajjaī // Utt.206

dhīrassa passa dhīrattaṁ, saccadhammānuvattiṇō
ciccā adhammaṁ dhammiṭṭhē, dēvēsu uvavajjaī // Utt.207

tuliyāṇa bālabhāvaṁ, abālaṁ cēva paṇḍiē
caïūṇa bālabhāvaṁ, abālaṁ sēvaī muni // Utt.208

tti bēmi. 



---------------------------------------------------------------------
[kāvilīyaṁ]

adhuvē asāsayaṁmi, saṁsāraṁmi dukkhapaürāē
kiṁ nāma hojja taṁ kammayaṁ? jēṇāhaṁ duggaïṁ na gacchejjā // Utt.209

vijahittu puvvasañjōyaṁ, na siṇēhaṁ kahiñci kuvvejjā
asiṇēha siṇēhakarēhiṁ, dōsapaōsēhiṁ muccaē bhikkhū // Utt.210

tō nāṇadaṁsaṇasamaggō, hiyanissēsāya savvajīvāṇaṁ
tēsiṁ vimokkhaṇaṭṭhāē, bhāsaī munivarō vigayamōhō // Utt.211

savvaṁ ganthaṁ kalahaṁ ca, vippajahē tahāvihaṁ bhikkhū
savvēsu kāmajāēsu, pāsamāṇō na lippaī tāī // Utt.212

bhōgāmisadōsavisannē,  hiyanissēyasabuddhivoccatthē
bālē ya mandaē mūḍhē, bajjhaī macchiyā va khēlaṁmi // Utt.213

duppariccayā imē kāmā, nō sujahā adhīrapurisēhiṁ
aha santi suvvayā sāhū, jē taranti ataraṁ vaṇiyā vā // Utt.214

samaṇā mu ēgē vayamāṇā, pāṇavahaṁ miyā ayāṇantā
mandā nirayaṁ gacchanti, bālā pāviyāhiṁ diṭṭhīhiṁ // Utt.215

na hu pāṇavahaṁ aṇujāṇē, muccejja kayāi savvadukkhāṇaṁ
ēvaṁ āyariēhiṁ akkhāyaṁ, jēhiṁ imō sāhudhammō pannattō // Utt.216

pāṇē ya nāivāejjā, sē samīi tti vuccaī tāī
taō sē pāvayaṁ kammaṁ, nijjāi udagaṁ va thalāō // Utt.217

jaganissiēhiṁ bhūēhiṁ, tasanāmēhiṁ thāvarēhiṁ ca
nō tēsimārabhē daṇḍaṁ, manasā vayasā kāyasā cēva // Utt.218

suddhēsaṇāō naccāṇaṁ, tattha ṭhavejja bhikkhū appāṇaṁ
jāyāē ghāsamēsejjā, rasagiddhē na siyā bhikkhāē // Utt.219

pantāṇi cēva sēvejjā, sīyapiṇḍaṁ purāṇakummāsaṁ
adu bukkasaṁ pulāgaṁ vā, javaṇaṭṭhāē nisēvaē manthuṁ // Utt.220

jē lakkhaṇaṁ ca suviṇaṁ ca, aṅgavijjaṁ ca jē paüñjanti
na hu tē samaṇā vuccanti, ēvaṁ āyariēhiṁ akkhāyaṁ // Utt.221

iha jīviyaṁ aniyamettā, pabbhaṭṭhā samāhijōēhiṁ
tē kāmabhōgarasagiddhā, uvavajjanti āsurē kāē // Utt.222

tattō vi ya uvvaṭṭittā, saṁsāraṁ bahu anupariyaṭanti
bahukammalēvalittāṇaṁ, bōhī hōi sudullahā tēsiṁ // Utt.223

kasiṇampi jō imaṁ lōyaṁ, paḍipuṇṇaṁ dalejja ikkassa
tēṇāvi sē na santussē, ii duppūraē imē āyā // Utt.224

jahā lāhō tahā lōhō, lāhā lōhō pavaḍḍhaī
dōmāsakayaṁ kajjaṁ, kōḍīē vi na niṭṭhiyaṁ // Utt.225

nō rakkhasīsu gijjhejjā, gaṇḍavacchāsu anēgacittāsu
jāō purisaṁ palobhittā, khēllanti jahā va dāsēhiṁ // Utt.226

nārīsu nōvagijjhejjā, itthī vippajahē anagārē
dhammaṁ ca pēsalaṁ naccā, tattha ṭhavejja bhikkhū appāṇaṁ // Utt.227

ia ēsa dhammē akkhāē, kavilēṇaṁ ca visuddhapannēṇaṁ
tarihinti jē u kāhinti, tēhiṁ ārāhiyā duvē lōga // Utt.228

tti bēmi. 



---------------------------------------------------------------------
[namipavvajjā]

caïūṇa dēvalōgāō, uvavannō māṇusaṁmi lōgaṁmi
uvasanta mōhaṇijjō, saraī pōrāṇiyaṁ jāiṁ // Utt.229

jāiṁ sarittu bhayavaṁ, sayaṁsambuddhō anuttarē dhammē
puttaṁ ṭhavettu rajjē, abhinikkhamaī namī rāyā // Utt.230

sē dēvalōgasarisē, antēuravaragaō varē bhōē
bhuñjittu namī rāyā, buddhō bhōgē pariccayaī // Utt.231

mihilaṁ sapurajanavayaṁ, balamōrōhaṁ ca pariyaṇaṁ savvaṁ
ciccā abhinikkhantō, ēgantamahiḍḍhiō bhayavaṁ // Utt.232

kōlāhalagabhūyaṁ, āsī mihilāē pavvayantaṁmi
taïyā rāyarisiṁmi, namiṁmi abhinikkhamantaṁmi // Utt.233

abbhuṭṭhiyaṁ rāyarisiṁ, pavvajjāṭhāṇamuttamaṁ
sakkō māhaṇarūvēṇa, imaṁ vayaṇamabbavī // Utt.234

kiṁ nu bhō! ajja mihilāē, kōlāhalagasaṅkulā
suvvanti dāruṇā saddā, pāsāēsu gihēsu ya? // Utt.235

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.236

mihilāē cēiē vacchē, sīyacchāē manōramē
pattapuphphaphalōvēē, bahūṇaṁ bahuguṇē sayā // Utt.237

vāēṇa hīramāṇaṁmi, cēiyaṁmi manōramē
duhiyā asaraṇā attā, ēē kandanti bhō! khagā // Utt.238

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.239

ēsa aggī ya vāū ya, ēyaṁ ḍajjhaï mandiraṁ
bhayavaṁ antēuraṁ tēṇaṁ, kīsa ṇaṁ nāvapekkhaha // Utt.240

ēyamaṭṭhaṁ nisāmittā, hēūkāraṇacōiō
taō nami rāyarisī, dēvindaṁ iṇamabbavī // Utt.241

suhaṁ vasāmō jīvāmō, jēsiṁ mō natthi kiñcaṇaṁ
mihilāē ḍajjhamāṇīē, na mē ḍajjhaï kiñcaṇaṁ // Utt.242

cattaputtakalattassa, nivvāvārassa bhikkhuṇō
piyaṁ na vijjaī kiñci, appiyaṁ pi na vijjaī // Utt.243

bahuṁ khu muṇiṇō bhaddaṁ, anagārassa bhikkhuṇō
savvaō vippamukkassa, ēgantamanupassaō // Utt.244

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.245

pāgāraṁ kāraïttāṇaṁ, gōpuraṭṭālagāṇi ya
ussūlaē sayagghīō, taō gacchasi khattiyā // Utt.246

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.247

saddhaṁ nagaraṁ kiccā, tavasaṁvaramaggalaṁ
khantiṁ niuṇapāgāraṁ, tiguttaṁ duppadhaṁsayaṁ // Utt.248

dhanuṁ parakkamaṁ kiccā, jīvaṁ ca iriyaṁ sayā
dhiiṁ ca kēyaṇaṁ kiccāṇa, saccēṇa palimanthaē // Utt.249

tavanārāyajuttēṇa, bhittūṇa kammakañcuyaṁ
munī vigayasaṅgāmō, bhavāō parimuccaē // Utt.250

ēyamaṭṭhaṁ nisāmittā, hēukāraṇacōiō
taō namiṁ rāyarisiṁ, dēvindō iṇamabbavī // Utt.251

pāsāē kāraïttāṇaṁ, vaḍḍhamāṇagihāṇi ya
vālaggapōiyāō ya, taō gacchasi khattiyā // Utt.252

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.253

saṁsayaṁ khalu sō kuṇaī, jō maggē kuṇaī gharaṁ
jatthēva gantumicchejjā, tattha kuvvejja sāsayaṁ // Utt.254

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.255

āmōsē lōmahārē ya, gaṇṭhibhēē ya takkarē
nagarassa khēmaṁ kāūṇaṁ, taō gacchasi khattiyā // Utt.256

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.257

asaïṁ tu manussēhiṁ, micchā daṇḍō paüñjaī
akāriṇō'ttha bajjhanti, muccaī kāraō janō // Utt.258

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.259

jē kēī patthivā tujjhaṁ, nānamanti narāhivā!
vasē tē ṭhāvaïttāṇaṁ, taō gacchasi khattiyā // Utt.260

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.261

jō sahassaṁ sahassāṇaṁ, saṅgāmē dujjaē jiē
ēgaṁ jiṇejja appāṇaṁ, ēsa sē paramō jaō // Utt.262

appaṇāmēva jujjhāhi, kiṁ tē jujjhēṇa bajjhaō ?
appaṇāmēvamappāṇaṁ, jaïttā suhamēhati // Utt.263

pañcindiyāṇi kōhaṁ, mānaṁ māyaṁ tahēva lōhaṁ ca
dujjayaṁ cēva appāṇaṁ, savvaṁ appē jiē jiyaṁ // Utt.264

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.265

jaïttā viulē jannē, bhōittā samaṇamāhaṇē
daccā bhoccā ya jaccā ya, taō gacchasi khattiyā // Utt.266

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.267

jō sahassaṁ sahassāṇaṁ, māsē māsē gavaṁ daē
tassa vi sañjamō sēō, adintassa vi kiñcaṇa // Utt.268

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.269

ghōrāsamaṁ caïttāṇaṁ, annaṁ patthēsi āsamaṁ
ihēva pōsaharaō, bhavāhi maṇuyāhivā // Utt.270

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.271

māsē māsē tu jō bālō, kusaggēṇa tu bhuñjaē
na sō suyakkhāyadhammassa, kālaṁ agghaï sōlasiṁ // Utt.272

ēyamaṭṭhaṁ nisāmittā hēūkāraṇacōiō
taō namiṁ rāyarisiṁ, dēvindō iṇamabbavī // Utt.273

hiraṇṇaṁ suvaṇṇaṁ maṇimuttaṁ, kaṁsaṁ dūsaṁ ca vāhanaṁ
kōsaṁ ca vaḍḍhāittāṇaṁ, taō gacchasi khattiyā // Utt.274

ēyamaṭṭhaṁ nisāmittā, hēūkāraṇacōiō
taō namī rāyarisī, davindaṁ iṇamabbavī // Utt.275

suvaṇṇaruppassa u pavvayā bhavē
siyā hu kēlāsamā asaṅkhayā
narassa luddhassa na tēhiṁ kiñci
icchā hu āgāsasamā anantayā // Utt.276

puḍhavī sālī javā cēva, hiraṇṇaṁ pasubhissaha
paḍipuṇṇaṁ nālamēgassa, ii vijjā tavaṁ carē // Utt.277

ēyamaṭṭhaṁ nisāmittā, hēūkāraṇacōiō
taō namiṁ rāyarisiṁ, dēvindō iṇamabbavī // Utt.278

acchēragamabbhudaē, bhōē cayasi patthivā!
asantē kāmē patthēsi, saṅkappēṇa vihaṁmasi // Utt.279

ēyamaṭṭhaṁ nisāmittā, hēūkāraṇacōiō
taō namī rāyarisī, dēvindaṁ iṇamabbavī // Utt.280

sallaṁ kāmā visaṁ kāmā, kāmā āsīvisōvamā
kāmē bhōē patthēmāṇā, akāmā janti doggaī // Utt.281

ahē vayanti kōhēṇaṁ, māṇēṇaṁ ahamā gaī
māyā gaī paḍigghāō, lobhāō duhaō bhayaṁ // Utt.282

avaüjjhiūṇa māhaṇarūvaṁ, viuvviūṇa indattaṁ
vandaï abhitthuṇantō, imāhiṁ mahurāhiṁ vaggūhiṁ // Utt.283

ahō tē nijjiō kōhō, ahō mānō parājiō
ahō nirakkiyā māyā, ahō lobhō vasīkaō // Utt.284

ahō tē ajjavaṁ sāhu, ahō tē sāhu maddavaṁ
ahō tē uttamā khantī, ahō tē mutti uttamā // Utt.285

ihaṁ si uttamō bhantē! pacchā hōhisi uttamō
lōguttamuttamaṁ ṭhāṇaṁ, siddhiṁ gacchasi nīraō // Utt.286

ēvaṁ abhitthuṇantō, rāyarisiṁ uttamāē saddhāē
payāhiṇaṁ karentō, puṇō puṇō vandaī sakkō // Utt.287

tō vandiūṇa pāē, cakkaṅkusalakkhaṇē munivarassa
āgāsēṇuppaïō, laliyacavalakuṇḍalatirīḍī // Utt.288

namī namēi appāṇaṁ, sakkhaṁ sakkēṇa cōiō
caïūṇaṁ gēhaṁ ca vaïdēhī, sāmaṇṇē pajjuvaṭṭhiō // Utt.289

ēvaṁ karenti sambuddhā, paṇḍiyā paviyakkhaṇā
viṇiyaṭṭanti bhōgēsu, jahā sē namī rāyarisī // Utt.290

tti bēmi. 



---------------------------------------------------------------------
[dumapattayaṁ]

dumapattaē paṇḍuyaē jahā, nivaḍaï rāigaṇāṇa acchaē
ēvaṁ maṇuyāṇa jīviyaṁ, samayaṁ gōyama! mā pamāyaē // Utt.291

kusaggē jaha ōsabinduē, thōvaṁ ciṭṭhaï lambamāṇaē
ēvaṁ maṇuyāṇaṁ jīviyaṁ, samayaṁ gōyama! mā pamāyaē // Utt.292

ii ittariyaṁmi āuē, jīviyaē bahupaccavāyaē
vihuṇāhi rayaṁ purē kaḍaṁ, samayaṁ gōyama! mā pamāyaē // Utt.293

dullahē khalu māṇusē bhavē, cirakālēṇa vi savvapāṇiṇaṁ
gāḍhā ya vivāga kammuṇō, samayaṁ gōyama! mā pamāyaē // Utt.294

puḍhavikāyamaïgaō, ukkōsaṁ jīvō u saṁvasē
kālaṁ saṅkhāīyaṁ, samayaṁ gōyama! mā pamāyaē // Utt.295

āukāyamaïgaō, ukkōsaṁ jīvō u saṁvasē
kālaṁ saṅkhāīyaṁ, samayaṁ gōyama! mā pamāyaē // Utt.296

tēukāyamaïgaō, ukkōsaṁ jīvō u saṁvasē
kālaṁ saṅkhāīyaṁ, samayaṁ gōyama! mā pamāyaē // Utt.297

vāukāyamaïgaō, ukkōsaṁ jīvō u saṁvasē
kālaṁ saṅkhāīyaṁ, samayaṁ gōyama! mā pamāyaē // Utt.298

vaṇassaïkāyamaïgaō, ukkōsaṁ jīvō u saṁvasē
kālamanantadurantayaṁ, samayaṁ gōyama! mā pamāyaē // Utt.299

bēindiyakāyamaïgaō, ukkōsaṁ jīvō u saṁvasē
kālaṁ saṅkhijjasaṁniyaṁ, samayaṁ gōyama! mā pamāyaē // Utt.300

tēindikāyamaïgaō, ukkōsaṁ jīvō u saṁvasē
kālaṁ saṅkhijjasaṁniyaṁ, samayaṁ gōyama! mā pamāyaē // Utt.301

caürindiyakāyamaïgaō, ukkōsaṁ jīvō u saṁvasē
kālaṁ saṅkhijjasaṁniyaṁ, samayaṁ gōyama! mā pamāyaē // Utt.302

pañcindiyakāyamaïgaō, ukkōsaṁ jīvō u saṁvasē
sattaṭṭhabhavagahaṇē, samayaṁ gōyama! mā pamāyaē // Utt.303

dēvē nēraïē aïgaō, ukkōsaṁ jīvō u saṁvasē
ikkekkabhavagahaṇē, samayaṁ gōyama! mā pamāyaē // Utt.304

ēvaṁ bhavasaṁsārē, saṁsaraï suhāsuhēhiṁ kammēhiṁ
jīvō pamāyabahulō, samayaṁ gōyama! mā pamāyaē // Utt.305

laddhūṇa'vi mānusattaṇaṁ, āriattaṁ punaravi dullahaṁ
bahavē dasuyā milakkhuyā, samayaṁ gōyama! mā pamāyaē // Utt.306

laddhūṇa'vi āriyattaṇaṁ, ahīṇapañcendiṁyayā hu dullahā
vigilindiyayā hu dīsaī, samayaṁ gōyama! mā pamāyaē // Utt.307

ahīṇapañcendiyattaṁ pi sē lahē, uttamadhammasuī hu dullahā
kutitthinisēvaē janē, samayaṁ gōyama! mā pamāyaē // Utt.308

laddhūṇa vi uttamaṁ suiṁ, saddahaṇā punaravi dullahā
micchittanisēvaē janē, samayaṁ gōyama! mā pamāyaē // Utt.309

dhammaṁ pi hu saddahantayā, dullahayā kāēṇa phāsayā
iha kāmaguṇēhiṁ mucchiyā, samayaṁ gōyama! mā pamāyaē // Utt.310

parijūraï tē sarīrayaṁ, kēsā paṇḍurayā havanti tē
sē sōyabalē ya hāyaī, samayaṁ gōyama! mā pamāyaē // Utt.311

parijūraï tē sarīrayaṁ, kēsā paṇḍurayā havanti tē
sē cakkhubalē ya hāyaī, samayaṁ gōyama! mā pamāyaē // Utt.312

parijūraï tē sarīrayaṁ, kēsā paṇḍurayā havanti tē
sē ghāṇabalē ya hāyaī, samayaṁ gōyama! mā pamāyaē // Utt.313

parijūraï tē sarīrayaṁ, kēsā paṇḍurayā havanti tē
sē jibbhabalē ya hāyaī, samayaṁ gōyama! mā pamāyaē // Utt.314

parijūraï tē sarīrayaṁ, kēsā paṇḍurayā havanti tē
sē phāsabalē ya hāyaī, samayaṁ gōyama! mā pamāyaē // Utt.315

parijūraï tē sarīrayaṁ, kēsā paṇḍurayā havanti tē
sē savvabalē ya hāyaī, samayaṁ gōyama! mā pamāyaē // Utt.316

araī gaṇḍa visūiyā, āyaṅkā vivihā phusanti tē
vihaḍaï viddhaṁsaï tē sarīrayaṁ, samayaṁ gōyama! mā pamāyaē // Utt.317

vocchinda siṇēhamappaṇō, kumuyaṁ sāraïyaṁ va pāṇiyaṁ
sē savvasiṇēha vajjiē, samayaṁ gōyama! mā pamāyaē // Utt.318

ciccāṇa dhanaṁ ca bhāriyaṁ, pavvaïō hi si anagāriyaṁ
mā vantaṁ puṇō vi āviē, samayaṁ gōyama! mā pamāyaē // Utt.319

avaüjjhiya mittabandhavaṁ, viulaṁ cēva dhaṇōhasañcayaṁ
mā taṁ biiyaṁ gavēsaē, samayaṁ gōyama! mā pamāyaē // Utt.320

na hu jiṇē ajja dissaī, bahumaē dissaï maggadēsiē
sampaï nēyāuē pahē, samayaṁ gōyama! mā pamāyaē // Utt.321

avasōhiya kaṇṭagāpahaṁ, ōiṇṇōsi pahaṁ mahālayaṁ
gacchasi maggaṁ visōhiyā, samayaṁ gōyama! mā pamāyaē // Utt.322

abalē jaha bhāravāhaē, mā maggaṁ visamē'vagāhiyā
pacchā pacchāṇutāvaē, samayaṁ gōyama! mā pamāyaē // Utt.323

tiṇṇō hu si aṇṇavaṁ mahaṁ, kiṁ puṇa ciṭṭhasi tīramāgaō?
abhitura pāraṁ gamittaē, samayaṁ gōyama! mā pamāyaē // Utt.324

akalēvarasēṇiṁ ussiyā, siddhiṁ gōyama! lōyaṁ gacchasi
khēmaṁ ca sivaṁ anuttaraṁ, samayaṁ gōyama! mā pamāyaē // Utt.325

buddhē parinivvuḍē carē, gāmagaē nagarē sa sañjaē
santīmaggaṁ ca vūhaē, samayaṁ gōyama! mā pamāyaē // Utt.326

buddhassa nisamma bhāsiyaṁ, sukahiyamaṭṭhapaōvasōhiyaṁ
rāgaṁ dōsaṁ ca chindiyā, siddhigaïṁ gaē gōyamē // Utt.327

tti bēmi. 



---------------------------------------------------------------------
[bahussuyapujjaṁ]

sañjōgā vippamukkassa, anagārassa bhikkhuṇō
āyāraṁ pāukarissāmi, ānupuvviṁ suṇēha mē // Utt.328

jē yāvi hōi nivvijjē, thaddhē luddhē aniggahē
abhikkhaṇaṁ ullavaī, avinīē abahussuē // Utt.329

aha pañcahiṁ ṭhāṇēhiṁ, jēhiṁ sikkhā na labbhaī
thambhā kōhā pamāēṇaṁ, rōgēṇālassaēṇa ya // Utt.330

aha aṭṭhahiṁ ṭhāṇēhiṁ, sikkhāsīli tti vuccaī
ahassirē sayā dantē, na ya mammamudāharē // Utt.331

nāsīlē na visīlē, na siyā aïlōluē
akōhaṇē saccaraē, sikkhāsīli tti vuccaī // Utt.332

aha coddasahiṁ ṭhāṇēhiṁ, vaṭṭamāṇē u sañjaē
avinīē vuccaī sō u, nivvāṇaṁ ca na gacchaï // Utt.333

abhikkhaṇaṁ kōhī havaï, pabandhaṁ ca pakuvvaī
mettijjamāṇō vamaï, suyaṁ laddhūṇa majjaī // Utt.334

avi pāvaparikkhēvī, avi mittēsu kuppaī
suppiyassāvi mittassa, rahē bhāsaï pāvayaṁ // Utt.335

païṇṇavāī duhilē, thaddhē luddhē aniggahē
asaṁvibhāgī aviyattē, avinīē tti vuccaī // Utt.336

aha pannarasahiṁ ṭhāṇēhiṁ, suvinīē tti vuccaī
nīyāvittī acavalē, amāī akuūhalē // Utt.337

appaṁ ca ahikkhivaī, pabandhaṁ ca na kuvvaī
mettijjamāṇō bhayaī, suyaṁ laddhuṁ na majjaī // Utt.338

na ya pāvaparikkhēvī, naya mittēsu kuppaī
appiyassāvi mittassa, rahē kallāṇa bhāsaī // Utt.339

kalahaḍamaravajjaē, buddhē a abhijāiē
hirimaṁ paḍisaṁlīnē, suvinīē tti vuccaī // Utt.340

vasē gurakūlē niccaṁ, jōgavaṁ uvahāṇavaṁ
piyaṅkarē piyaṁvāī, sē sikkhaṁ laddhumarihaī // Utt.341

jahā saṅkhaṁmi payaṁ nihiyaṁ duhaō vi virāyaï
ēvaṁ bahussuē bhikkhū, dhammō kittī tahā suyaṁ // Utt.342

jahā sē kambōyāṇaṁ, āiṇṇē kanthaē siyā
āsē javēṇa pavarē, ēva havaï bahussuē // Utt.343

jahā''iṇṇasamārūḍhē, sūrē daḍhaparakkamē
ubhaō nandighōsēṇaṁ, ēvaṁ havaï bahussuē // Utt.344

jahā karēṇuparikiṇṇē, kuñjarē saṭṭhihāyaṇē
balavantē appaḍihaē, ēvaṁ havaï bahussuē // Utt.345

jahā sē tikkhasiṅgē, jāyakhandhē virāyaī
vasahē juhāhivaī, ēvaṁ havaï bahussuē // Utt.346

jahā sē tikkhadāḍhē, udaggē duppahaṁsaē
sīhē miyāṇa pavarē, ēvaṁ havaï bahussuē // Utt.347

jahā sē vāsudēvē, saṅkhacakkagayādharē
appaḍihayabalē jōhē, ēvaṁ havaï bahussuē // Utt.348

jahā sē cāurantē, cakkavaṭṭī mahiḍḍhiē
caüddasarayaṇāhivaī, ēvaṁ havaï bahussuē // Utt.349

jahā sē sahassakkhē, vajjapāṇī purandarē
sakkē divāhivaī, ēvaṁ havaï bahussuē // Utt.350

jahā sē timiraviddhaṁsē, ucciṭṭhantē divāyarē
jalantē va tēēṇa, ēvaṁ havaï bahussuē // Utt.351

jahā sē uḍuvaī candē, nakkhattaparivāriē
paḍipuṇṇē puṇṇamāsīē, ēvaṁ havaï bahussuē // Utt.352

jahā sē sāmāiyaṅgāṇaṁ, koṭṭhāgārē surakkhiē
nānādhannapaḍipuṇṇē, ēvaṁ havaï bahussuē // Utt.353

jahā sā dumāṇa pavarā, jambū nāma sudaṁsaṇā
anāḍhiyassa dēvassa, ēvaṁ havaï bahussuē // Utt.354

jahā sā naīṇa pavarā, salilā sāgaraṅgamā
sīyā nīlavantapavahā, ēvaṁ havaï bahussuē // Utt.355

jahā sē nagāṇa pavarē, sumahaṁ mandarē girī
nānōsahipajjaliē, ēvaṁ havaï bahussuē // Utt.356

jahā sē sayambhuramaṇē, udahī akkhaōdaē
nānārayaṇapaḍipuṇṇē, ēvaṁ havaï bahussuē // Utt.357

samuddagambhīrasamā durāsayā
acakkiyā kēṇaï duppahaṁsayā
suyassa puṇṇā viulassa tāiṇō
khavittu kammaṁ gaïmuttamaṁ gayā // Utt.358

tamhā suyamahiṭṭhijjā, uttamaṭṭhagavēsaē
jēṇappāṇaṁ paraṁ cēva, siddhiṁ sampāuṇejjāsi // Utt.359

tti bēmi. 



---------------------------------------------------------------------
[hariēsijja]

sōvāgakulasambhūō, guṇuttaradharō munī
hariēsabalō nāma, āsi bhikkhū jiindiō // Utt.360

iriēsaṇabhāsāē, uccārasamiīsu ya
jaō āyāṇanikkhēvē, sañjaō susamāhiō // Utt.361

managuttō vayaguttō, kāyaguttō jiindiō
bhikkhaṭṭhā bambhaïjjaṁmi, jannavāḍē uvaṭṭhiō // Utt.362

taṁ pāsiūṇaṁ ejjantaṁ, tavēṇa parisōsiyaṁ
pantōvahiuvagaraṇaṁ, uvahasanti anāriyā // Utt.363

jāīmayapaḍithaddhā, hiṁsagā ajiindiyā
abambhacāriṇō bālā, imaṁ vayaṇamabbavī // Utt.364

kayarē āgacchaï dittarūvē? kālē vikarālē phokkanāsē
ōmacēlaē paṁsupisāyabhūē saṅkaradūsaṁ parihariya kaṇṭhē // Utt.365

kayarē tumaṁ iya adasaṁṇijjē? kāē va āsāē ihamāgaō si?
ōmacēlayā paṁsupisāyabhūyā, gacchakkhalāhi kimihaṁ ṭhiō si? // Utt.366

jakkhē tahiṁ tinduyarukkhavāsī, anukampaō tassa mahāmunissa
pacchāyaïttā niyagaṁ sarīraṁ, imāiṁ vayaṇāiṁ udāharitthā // Utt.367

samaṇō ahaṁ sañjaō bambhayārī, viraō dhaṇapayaṇapariggahāō
parappavittassa u bhikkhakālē, annassa aṭṭhā ihamāgaō mi // Utt.368

viyarijjaï khajjaï bhujjaī ya annaṁ pabhūyaṁ bhavayāṇamēyaṁ
jāṇāhi mē jāyaṇajīviṇu tti, sēsāvasēsaṁ labhaū tavassī // Utt.369

uvakkhaḍaṁ bhōyaṇa māhaṇāṇaṁ, attiṭṭhiyaṁ siddhamihēgapakkhaṁ
na ū vayaṁ ērisamannapāṇaṁ, dāhāmu tujjhaṁ kimihaṁ ṭhiō'si? // Utt.370

thalēsu bīyāiṁ vayanti kāsagā, tahēva ninnēsu ya āsasāē
ēyāē saddhāē dalāha majjhaṁ, ārāhaē puṇṇamiṇaṁ khu khittaṁ // Utt.371

khettāṇi amhaṁ viiyāṇi lōē, jahiṁ pakiṇṇā viruhanti puṇṇā
jē māhaṇā jāivijjōvavēyā, tāiṁ tu khettāiṁ supēsalāiṁ // Utt.372

kōhō ya māṇō ya vahō ya jēsiṁ, mōsaṁ adattaṁ ca pariggahaṁ ca
tē māhaṇā jāivijjāvihūṇā, tāiṁ tu khettāiṁ supāvayāiṁ // Utt.373

tubbhettha bhō! bhāradharā girāṇaṁ, aṭṭhaṁ na jāṇēha ahijja vēē
uccāvayāiṁ muṇiṇō caranti, tāiṁ tu khettāiṁ supēsalāiṁ // Utt.374

ajjhāvayāṇaṁ paḍikūlabhāsī, pabhāsasē kiṁ nu sagāsi amhaṁ
avi ēyaṁ vinassaü annapāṇaṁ, na ya ṇaṁ dāhāmu tumaṁ niyaṇṭhā // Utt.375

samiīhi majjhaṁ susamāhiyassa, guttīhi guttassa jiindiyassa
jaï mē na dāhittha ahēsaṇijjaṁ, kimajja jannāṇa lahittha lāhaṁ? // Utt.376

kē ittha khattā uvajōiyā vā, ajjhāvayā vā saha khaṇḍiēhiṁ?
ēyaṁ khu daṇḍēṇa phalaēṇa hantā, kaṇṭhaṁmi ghettūṇa khalejja jō ṇaṁ // Utt.377

ajjhāvayāṇaṁ vayaṇaṁ suṇettā, uddhāiyā tattha bahū kumārā
daṇḍēhiṁ vittēhiṁ kasēhiṁ cēva, samāgayā taṁ isi tālayanti // Utt.378

rannō tahiṁ kōsaliyassa dhūyā, bhadda tti nāmēṇa anindiyaṅgī
taṁ pāsiyā sañjaya hammamāṇaṁ, kuddhē kumārē parinivvavēi // Utt.379

dēvābhiōgēṇa niōiēṇaṁ, dinnā mu rannā manasā na jhāyā
narindadēvindabhivandiēṇaṁ, jēṇāṇi vantā isiṇā sa ēsō // Utt.380

ēsō hu sō uggatavō mahappā, jiindiō sañjaō bambhayārī
jō mē tayā necchaï dijjamāṇiṁ,piuṇā sayaṁ kōsaliēṇa rannā // Utt.381

mahājasō ēsa mahānubhāgō, ghōravvaō ghōraparakkamō ya
mā ēyaṁ hīlēha ahīlaṇijjaṁ, mā savvē tēēṇa bhē niddahejjā // Utt.382

ēyāiṁ tīsē vayaṇāiṁ soccā, pattīiṁ bhaddāiṁ subhāsiyāiṁ
isissa vēyāvaḍiyaṭṭhayāē jakkhā kumārē vinivārayanti // Utt.383

tē ghōrurūvā ṭhiya antalikkhē, asurā tahiṁ taṁ janaṁ tālayanti
tē bhinnadēhē ruhiraṁ vamantē, pāsittu bhaddā iṇamāhu bhujjō // Utt.384

giriṁ nahēhiṁ khaṇaha, ayaṁ dantēhiṁ khāyaha
jāyatēyaṁ pāēhiṁ haṇaha, jē bhikkhu avamannaha // Utt.385

āsīvisō uggatavō mahēsī, ghōravvaō ghōraparakkamō ya
aganiṁ va pakkhanda payaṅgasēṇā, jē bhikkhuyaṁ bhattakālē vahēha // Utt.386

sīsēṇa ēyaṁ saraṇaṁ uvēha, samāgayā savvajaṇēṇa tubbhē
jaï icchaha jīviyaṁ vā dhanaṁ vā, lōgampi ēsō kuviō ḍahejjā // Utt.387

avahēḍiyapiṭṭhisaüttamaṅgē, pasāriyā bāhu akammaciṭṭhē
nibbhēriyacchē ruhiraṁ vamantē, uḍḍhaṁmuhē niggayajīhanettē // Utt.388

tē pāsiyā khaṇḍiya kaṭṭhabhūē, vimaṇō visaṇṇō aha māhaṇō sō
isiṁ pasāēi sabhāriyāō, hīlaṁ ca ninda ca khamāha bhantē! // Utt.389

bālēhiṁ mūḍhēhiṁ ayāṇaēhiṁ, jaṁ hīliyā tassa khamāha bhantē!
mahappasāyā isiṇō havanti, na hu munī kōvaparā havanti // Utt.390

puvviṁ ca iṇhiṁ ca anāgayaṁ ca, maṇappadōsō na mē atthi kōi
jakkhā hu vēyāvaḍiyaṁ karenti, tamhā hu ēē nihayā kumārā // Utt.391

atthaṁ ca dhammaṁ ca viyāṇamāṇā, tubbhaṁ na vi kuppaha bhūipannā
tubbhaṁ tu pāē saraṇaṁ uvēmō, samāgayā savvajaṇēṇa amhē // Utt.392

accēmu tē mahābhāga! na tē kiñcana na accimō
bhuñjāhi sālimaṁ kūraṁ, nāṇavañjaṇa sañjuyaṁ // Utt.393

imaṁ ca mē atthi pabhūyamannaṁ, taṁ bhuñjasū amha anuggahaṭṭhā
bāḍhaṁ tti paḍicchaï bhattapānaṁ, māsassa ū pāraṇaē mahappā // Utt.394

tahiyaṁ gandhōdayapupphavāsaṁ, divvā tahiṁ vasuhārā ya vuṭṭhā
pahayāō dunduhīō surēhiṁ, āgāsē ahō dānaṁ ca ghuṭṭhaṁ // Utt.395

sakkhaṁ khu dīsaï tavōvisēsō, na dīsaī jāivisēsa kōī
sōvāgaputtaṁ hariēsasāhuṁ, jassērisā iḍḍhi mahānubhāgā // Utt.396

kiṁ māhaṇā! jōī samārabhantā, udaēṇa sōhiṁ bahiyā vimaggahā?
jaṁ maggahā bāhiriyaṁ visōhiṁ, na taṁ suiṭṭhaṁ kusalā vayanti // Utt.397

kusaṁ ca jūvaṁ taṇakaṭhṭhamaggiṁ, sāyaṁ ca pāyaṁ udagaṁ phusantā
pāṇāiṁ bhūyāiṁ vihēḍayantā, bhujjō'vi mandā pakarēha pāvaṁ // Utt.398

kahaṁ carē bhikkhu! vayaṁ jayāmō? pāvāiṁ kammāiṁ paṇullayāmō
akkhāhi ṇē sañjaya jakkhapūiyā, kahaṁ suiṭṭhaṁ kusalā vayanti // Utt.399

chajjīvakāē asamārabhantā, mōsaṁ adattaṁ ca asēvamāṇā
pariggahaṁ itthiō māna māyaṁ, ēyaṁ parinnāya caranti dantā // Utt.400

susaṁvuḍā pañcahiṁ saṁvarēhiṁ, iha jīviyaṁ anavakaṅkhamāṇā
vōsaṭṭhakāō suicattadēhā, mahājayaṁ jayaī jannasiṭṭhaṁ // Utt.401

kē tē jōī kē va tē jōiṭhāṇē? kā tē suyā kiṁ va tē kārisaṅgaṁ?
ēhā ya tē kayarā santi bhikkhū! kayarēṇa hōmēṇa huṇāsi jōiṁ? // Utt.402

tavō jōī jīvā jōiṭhāṇaṁ, jōgā suyā sarīraṁ kārisaṅgaṁ
kamma ēhā sañjamajōgasantī, hōmaṁ huṇāmi isiṇaṁ pasatthaṁ // Utt.403

kē tē haraē kē ya tē santititthē? kahiṁ siṇāō va rayaṁ jahāsi?
āikkha ṇē sañjaya jakkhapūiyā, icchāmō nāuṁ bhavaō sagāsē // Utt.404

dhammē haraē bambhē santititthē, anāvilē attapasannalēsē
jahiṁ siṇāō vimalō visuddhō, susīibhūō pajahāmi dōsaṁ // Utt.405

ēyaṁ siṇāṇaṁ kusalēhi diṭṭhaṁ, mahāsiṇāṇaṁ isiṇaṁ pasatthaṁ
jahiṁ siṇāyā vimalā visuddhā, mahārisī uttamaṁ ṭhāṇaṁ pattē // Utt.406

tti bēmi. 



---------------------------------------------------------------------
[cittasambhūijjaṁ]

jāīparājiō khalu, kāsi niyāṇaṁ tu hatthiṇapuraṁmi
culaṇīē bambhadattō, uvavannō paüma gummāō // Utt.407

kampillē sambhūō, cittō puṇa jāō purimatālaṁmi
seṭṭhikulaṁmi visālē, dhammaṁ sōūṇa pavvaïō // Utt.408

kampillaṁmi ya nayarē, samāgayā dō vi cittasambhūyā
suhadukkhaphalavivāgaṁ, kahenti tē ekkamekkassa // Utt.409

cakkavaṭṭī mahiḍḍhīō, bambhadattō mahāyasō
bhāyaraṁ bahumānēnaṁ, imaṁ vayaṇamabbavī // Utt.410

āsīmō bhāyarā dō'vi, annamannavasānugā
annamannamanurattā, annamannahiēsiṇō // Utt.411

dāsā dasaṇṇayē āsī, miyā kāliñjarē nagē
haṁsā mayaṅgatīrāē, sōvāgā kāsibhūmiē // Utt.412

dēvā ya dēvalōgaṁmi, āsi amhē mahiḍḍhiyā
imā ṇō chaṭṭhiyā jāī, annamannēṇa jā vinā // Utt.413

kammā niyāṇapagaḍā, tumē rāya! vicintiyā
tēsiṁ phalavivāgēṇa, vippaōgamuvāgayā // Utt.414

saccasōyappagaḍā, kammā maē purā kaḍā
tē ajja paribhuñjāmō, kiṁ nu cittēvi sē tahā // Utt.415

savvaṁ suciṇṇaṁ saphalaṁ narāṇaṁ, kaḍāṇa kammāṇa na mokkha atthi
atthēhiṁ kāmēhiṁ ya uttamēhiṁ, āyā mamaṁ puṇṇaphalōvavēē // Utt.416

jāṇāsi sambhūya! mahānubhāgaṁ, mahiḍḍhiyaṁ puṇṇaphalōvavēyaṁ
cittaṁ pi jāṇāhi tahēva rāyaṁ! iḍḍhī juī tassavi appabhūyā // Utt.417

mahattharūvā vayaṇappabhūyā, gāhāṇugīyā narasaṅghamajjhē
jaṁ bhikkhuṇō sīlaguṇōvavēyā, iha jayantē samaṇō'mhi jāō // Utt.418

uccōaē mahu kakkē ya bambhē, pavēiyā āvasahā ya rammā
imaṁ gihaṁ cittadhanappabhūyaṁ, pasāhi pañcālaguṇōvavēyaṁ // Utt.419

naṭṭēhiṁ gīēhiṁ ya vāiēhiṁ, nārījaṇāhiṁ parivārayantō
bhuñjāhi bhōgāi imāi bhikkhū, mama rōyaī pavvajjā hu dukkhaṁ // Utt.420

taṁ puvvanēhēṇa kayāṇurāgaṁ, narāhivaṁ kāmaguṇēsu giddhaṁ
dhammassiō tassa hiyāṇupēhī, cittō imaṁ vayaṇamudāharitthā // Utt.421

savvaṁ vilaviyaṁ gīyaṁ, savvaṁ naṭṭaṁ viḍambiyaṁ
savvē ābharaṇā bhārā, savvē kāmā duhāvahā // Utt.422

bālābhirāmēsu duhāvahēsu, na taṁ suhaṁ kāmaguṇēsu rāyaṁ
virattakāmāṇa tavodhaṇāṇaṁ, jaṁ bhikkhuṇaṁ sīlaguṇē rayāṇaṁ // Utt.423

narinda jāī ahamā narāṇaṁ, sōvāgajāī duhaō gayāṇaṁ
jahiṁ vayaṁ savvajanassa vēssā, vasīa sōvāganivēsanēsu // Utt.424

tīsaṁ ya jāīi u pāviyāē vucchā mu sōvāganivēsanēsu
savvassa lōgassa dugañchaṇijjā, ihaṁ tu kammāiṁ purē kaḍāiṁ // Utt.425

sō dāṇisiṁ rāya mahānubhāgō, mahiḍḍhiō puṇṇaphalōvavēō
caïttu bhōgāiṁ asāsayāiṁ, ādānahēuṁ, abhinikkhamāhi // Utt.426

iha jīvīē rāya asāsayaṁmi, dhaṇiyaṁ tu puṇṇāiṁ akuvvamāṇō
sē sōyaī maccumuhōvaṇīē, dhammaṁ akāūṇa paraṁmi lōē // Utt.427

jahēha sīhō va miyaṁ gahāya, maccū naraṁ nēi hu antakālē
na tassa māyā va piyā va bhāyā, kālaṁmi tammaṁsaharā bhavanti // Utt.428

na tassa dukkhaṁ vibhayanti nāiō, na mittavaggā na suyā na bandhavā
ekkō sayaṁ paccaṇuhōi dukkhaṁ, kattāramēva aṇujāi kammaṁ // Utt.429

ciccā dupayaṁ ca caüppayaṁ ca, khettaṁ gihaṁ dhaṇadhannaṁ ca savvaṁ
sakammabīō avasō payāi, paraṁ bhavaṁ sundaraṁ pāvagaṁ vā // Utt.430

taṁ ekkagaṁ tucchasarīragaṁ sē, ciīgayaṁ dahiyaṁ u pāvagēṇaṁ
bhajjā ya puttōvi ya nāyaō vā, dāyāramannaṁ aṇusaṅkamanti // Utt.431

uvaṇijjaī jīviyamappamāyaṁ, vaṇṇaṁ jarā haraï narassa rāyaṁ!
pañcālarāyā! vayaṇaṁ suṇāhi, mā kāsi kammāiṁ mahālayāiṁ // Utt.432

ahaṁ pi jāṇāmi jahēha sāhū! jaṁ mē tumaṁ sāhasi vakkamēyaṁ
bhōgā imē saṅgakarā havanti, jē dujjayā ajjō! amhārisēhiṁ // Utt.433

hatthiṇapuraṁmi cittā, daṭṭhūṇaṁ naravaïṁ mahiḍḍhīyaṁ
kāmabhōgēsu giddhēṇaṁ, niyāṇamasuhaṁ kaḍaṁ // Utt.434

tassa mē apaḍikantassa, imaṁ ēyārisaṁ phalaṁ
jāṇamāṇō vi jaṁ dhammaṁ, kāmabhōgēsu mucchiō // Utt.435

nāgō jahā paṅkajalāvasannō, daṭṭhuṁ thalaṁ nābhisamēi tīraṁ
ēvaṁ vayaṁ kāmaguṇēsu giddhā, na bhikkhuṇō maggamanuvvayāmō // Utt.436

accēi kālō tūranti rāi, na yāvi bhōgā purisāṇa niccā
uvicca bhōgā purisaṁ cayanti, dumaṁ jahā khīṇaphalaṁ va pakkhī // Utt.437

jaï taṁ si bhōgē caïuṁ asattō, ajjāiṁ kammāiṁ karēhi rāyaṁ
dhammē ṭhiō savvapayāṇukampī, tō hōhisi dēvō iō viuvvī // Utt.438

na tujjha bhōgē caïūṇa buddhī, giddhōsi ārambhapariggahēsu
mōhaṁ kaō ettiu vippalāvō, gacchāmi rāyaṁ! āmantiō si // Utt.439

pañcālarāyā'vi ya bambhadattō, sāhussa tassa vayaṇaṁ akāuṁ
anuttarē bhuñjiya kāmabhōgē, aṇuttarē sō naraē paviṭṭhō // Utt.440

cittō'vi kāmēhi virattakāmō, udaggacārittatavō mahēsī
anuttaraṁ sañjamaṁ pālaïttā, anuttaraṁ siddhigaïṁ gaō // Utt.441

tti bēmi. 



---------------------------------------------------------------------
[usuyārijjaṁ]

dēvā bhavittāṇa purē bhavaṁmi kēī cuyā ēgavimānavāsī
purē purāṇē usuyāranāmē, khāē samiddhē suralōgarammē // Utt.442

sakammasēsēṇa purākaēṇaṁ, kulēsudaggēsu ya tē pasūyā
nivviṇṇasaṁsārabhayā jahāya, jiṇindamaggaṁ saraṇaṁ pavannā // Utt.443

pumattamāgamma kumāra dō'vi, purōhiō tassa jasā ya pattī
visālakittī ya tahōsuyārō, rāya'ttha dēvī kamalāvaī ya // Utt.444

jāījarāmaccubhayābhibhūyā, bahiṁvihārābhiniviṭṭhacittā
saṁsāracakkassa vimokkhaṇaṭṭhā, daṭṭhūṇa tē kāmaguṇē virattā // Utt.445

piyaputtagā donni vi māhaṇassa, sakammasīlassa purōhiyassa
sārittu pōrāṇiya tattha jāiṁ, tahā suciṇṇaṁ tavasañjamaṁ ca // Utt.446

tē kāmabhōgēsu asajjamāṇā, māṇussaēsuṁ jē yāvi divvā
mokkhābhikaṅkhī abhijāyasaḍḍhā, tātaṁ uvāgamma imaṁ udāhu // Utt.447

asāsayaṁ daṭṭhu imaṁ vihāraṁ, bahuantarāyaṁ na ya dīhamāuṁ
tamhā gihaṁsi na raïṁ labhāmō, āmantayāmō carissāmu mōnaṁ // Utt.448

aha tāyagō tattha muṇīṇa tēsiṁ, tavassa vāghāyakaraṁ vayāsī
imaṁ vayaṁ vēyaviō vayanti, jahā na hōī asuyāṇa lōgō // Utt.449

ahijja vēē parivissa vippē, puttē pariṭṭhappa gihaṁsi jāyā
bhoccāṇa bhōē saha itthiyāhiṁ, āraṇṇagā hōha munī pasatthā // Utt.450

sōyaggiṇā āyaguṇindhaṇēṇaṁ, mōhānilā pajjalaṇāhiēṇaṁ
santattabhāvaṁ paritappamāṇaṁ, lālappamāṇaṁ bahuhā bahuṁ ca // Utt.451

purōhiyaṁ taṁ kamasō'ṇunantaṁ, nīmantayantaṁ ca suē dhaṇēṇaṁ
jahakkamaṁ kāmaguṇēhiṁ cēva, kumāragā tē pasamikkha vakkaṁ // Utt.452

vēyā ahīyā na bhavanti tāṇaṁ, bhuttā diyā ninti tamaṁ tamēṇaṁ
jāyā ya puttā na havanti tāṇaṁ, kō nāma tē aṇumannejja ēyaṁ? // Utt.453

khaṇamittasukkhā bahukāladukkhā, pagāmadukkhā anigāmasukkhā
saṁsāramokkhassa vipakkhabhūyā, khāṇī anatthāṇa u kāmabhōgā // Utt.454

parivvayantē aniyattakāmē, ahō ya rāō paritappamāṇē
annappamattē dhaṇamēsamāṇē, pappotti maccuṁ purisē jaraṁ ca // Utt.455

imaṁ ca mē atthi imaṁ ca natthi, imaṁ ca mē kiccamimaṁ akiccaṁ
taṁ ēvamēvaṁ lālappamāṇaṁ, harā haranti tti kahaṁ pamāō? // Utt.456

dhanaṁ pabhūyaṁ saha itthiyāhiṁ, sayaṇā tahā kāmaguṇā pagāmā
tavaṁ kaē tappaï jassa lōgō, taṁ savva sāhīṇamihēva tubbhaṁ // Utt.457

dhaṇēṇa kiṁ dhammadhurāhigārē, sayaṇēṇa vā kāmaguṇēhiṁ cēva
samaṇā bhavissāmu guṇōhadhārī, bahiṁ vihārā abhigamma bhikkhaṁ // Utt.458

jahā ya aggī araṇī asantō, khīrē ghayaṁ tēllamahā tilēsu
ēmēva jāyā sarīraṁsi sattā, saṁmucchaī nāsaï nāvaciṭṭhē // Utt.459

nōindiyaggejjha amuttabhāvā, amuttabhāvā vi ya hōi niccō
ajjhatthahēuṁ niyayassa bandhō, saṁsārahēuṁ ca vayanti bandhaṁ // Utt.460

jahā vayaṁ dhammaṁ ajāṇamāṇā, pāvaṁ purā kammamakāsi mōhā
ōrubbhamāṇā parirakkhiyantā, taṁ nēva bhujjō'vi samāyarāmō // Utt.461

abbhāhayaṁmi lōgaṁmi, savvaō parivāriē
amōhāhiṁ paḍantīhiṁ, gihaṁsi na raïṁ labhē // Utt.462

kēṇa abbhāhaō lōgō, kēṇa vā parivāriō
kā vā amōhā vuttā, jāyā cintāvarō humē // Utt.463

maccuṇā'bbhāhaō lōgō, jarāē parivāriō
amōhā rayaṇī vuttā, ēvaṁ tāya vijāṇaha // Utt.464

jā jā vaccaï rayaṇī, na sā paḍiniyattaī
ahammaṁ kuṇamāṇassa, aphalā janti rāiō // Utt.465

jā jā vaccaï rayaṇī, na sā paḍiniyattaī
dhammaṁ ca kuṇamāṇassa, saphalā janti rāiō // Utt.466

ēgaō saṁvasittāṇaṁ, duhaō sammattasañjuyā
pacchā jāyā gamissāmō, bhikkhamāṇā kulē kulē // Utt.467

jassa'tthi maccuṇā sakkhaṁ, jassa va'tthi palāyaṇaṁ
jō jāṇē na marissāmi, sō hu kaṅkhē suē siyā // Utt.468

ajjēva dhammaṁ paḍivajjayāmō, jahiṁ pavannā na puṇabbhavāmō
anāgayaṁ nēva ya atthi kiñci, saddhā khamaṁ nō viṇaïttu rāgaṁ // Utt.469

pahīṇaputtassa hu natthi vāsō, vāsiṭṭhi! bhikkhāyariyāi kālō
sāhāhiṁ rukkhō lahaī samāhiṁ, chinnāhi sāhāhiṁ tamēva khāṇuṁ // Utt.470

paṅkhāvihūṇō vva jahēha pakkhī, bhiccāvihūṇō vva raṇē narindō
vivannasārō vaṇiō vva pōē, pahīṇaputtō mi tahā ahampi // Utt.471

susambhiyā kāmaguṇā imē tē, sampiṇḍiā aggarasāppabhūyā
bhuñjāmu tā kāmaguṇē pagāmaṁ, pacchā gamissāmu pahāṇamaggaṁ // Utt.472

bhuttā rasā bhōi! jahāi ṇē vaō, na jīviyaṭṭhā pajahāmi bhōē
lābhaṁ alābhaṁ ca suhaṁ ca dukkhaṁ, sañcikkhamāṇō carissāmi mōnaṁ // Utt.473

mā hu tumaṁ sōyariyāṇa sambharē, juṇṇō va haṁsō paḍisottagāmī
bhuñjāhi bhōgāī maē samāṇaṁ, dukkhaṁ khu bhikkhāyariyā vihārō // Utt.474

jahā ya bhōī taṇuyaṁ bhuyaṅgō, nimmōyaṇiṁ hicca palēi muttō
ēmēē jāyā payahanti bhōē, tē'haṁ kahaṁ nānugamissamekkō? // Utt.475

chindittu jālaṁ abalaṁ va rōhiyā, macchā jahā kāmaguṇē pahāya
dhōrēyasīlā tavasā udārā, dhīrā hu bhikkhāyariyaṁ caranti // Utt.476

nahēva kuñcā samaïkkammantā, tayāṇi jālāṇi dalittu haṁsā
palenti puttā ya paī ya majjhaṁ, tē'haṁ kahaṁ nānugamissamekkā // Utt.477

purōhiyaṁ taṁ sasuyaṁ sadāraṁ, soccā'bhinikkhamma pahāya bhōē
kuḍumbasāraṁ viuluttamaṁ ca, rāyaṁ abhikkhaṁ samuvāya dēvī // Utt.478

vantāsī purisō rāyaṁ! na sō hōi pasaṁsiō
māhaṇēṇa pariccattaṁ, dhanaṁ āyāumicchasi // Utt.479

savvaṁ jagaṁ jaï tuhaṁ, savvaṁ vā'vi dhanaṁ bhavē
savvaṁ pi tē apajjattaṁ, nēva tāṇāya taṁ tava // Utt.480

marihisi rāyaṁ jayā tayā vā, manōramē kāmaguṇē pahāya
ekkō hu dhammē naradēva! tāṇaṁ, na vijjaī annamihēha kiñci // Utt.481

nāhaṁ ramē pakkhiṇi pañjarē vā, santāṇachinnā carissāmi mōnaṁ
akiñcaṇā ujjukaḍā nirāmisā, pariggahārambhaniyattadōsā // Utt.482

davaggiṇā jahā raṇṇē, ḍajjhamāṇēsu jantusu
annē sattā pamōyanti, rāgaddōsavasaṁ gayā // Utt.483

ēvamēva vayaṁ mūḍhā, kāmabhōgēsu mucchiyā
ḍajjhamāṇaṁ na bujjhāmō, rāgaddōsaggiṇā jagaṁ // Utt.484

bhōgē bhoccā vamittā ya, lahubhūyavihāriṇō
āmōyamāṇā gacchanti, diyā kāmakamā iva // Utt.485

imē ya baddhā phandanti, mama hattha'jjamāgayā
vayaṁ ca sattā kāmēsu, bhavissāmō jahā imē // Utt.486

sāmisaṁ kulalaṁ dissā, bajjhamāṇaṁ nirāmisaṁ
āmisaṁ savvamujjhittā, viharissāmō nirāmisā // Utt.487

giddhōvamē u naccāṇaṁ, kāmē saṁsāravaḍḍhaṇē
uragō suvaṇṇapāsē vva, saṅkamāṇō taṇuṁ carē // Utt.488

nāgō vva bandhanaṁ chittā, appaṇō vasahiṁ vaē
ēyaṁ patthaṁ mahārāyaṁ! ussuyāri tti mē suyaṁ // Utt.489

caïttā viulaṁ rajjaṁ, kāmabhōgē ya duccaē
nivvisayā nirāmisā, ninnēhā nippariggahā // Utt.490

sammaṁ dhammaṁ viyāṇittā, ciccā kāmaguṇē carē
tavaṁ pagijjha'hakkhāyaṁ, ghōraṁ ghōraparakkamā // Utt.491

ēvaṁ tē kamasō buddhā, savvē dhammaparāyaṇā
jammamaccubhaüvviggā, dukkhassantagavēsiṇō // Utt.492

sāsaṇē vigayamōhāṇaṁ, puvviṁ bhāvaṇabhāviyā
acirēṇēva kālēṇa, dukkhassantamuvāgayā // Utt.493

rāyā saha dēvīē, māhaṇō ya purōhiō
māhaṇī dāragā cēva, savvē tē parinivvuḍē // Utt.494

tti bēmi. 



---------------------------------------------------------------------
[sabhikkhuyaṁ]

mōnaṁ carissāmi samicca dhammaṁ, sahiē ujjukaḍē niyāṇachinnē
santhavaṁ jahijja akāmakāmē, annāyaēsī parivvaē sa bhikkhū // Utt.495

rāōvarayaṁ carejja lāḍhē, viraē vēyaviyā''yarakkhiē
pannē abhibhūya savvadaṁsī, jē kamhivi na mucchiē sa bhikkhū // Utt.496

akkōsavahaṁ viittu dhīrē, munī carē lāḍhē niccamāyaguttē
avvaggamaṇē asampahiṭṭhē, jē kasiṇaṁ ahiyāsaē sa bhikkhū // Utt.497

panta sayaṇāsaṇaṁ bhaïttā, sīuṇhaṁ vivihaṁ ca daṁsamasagaṁ
avvaggamaṇē asampahiṭṭhē, jē kasiṇaṁ ahiyāsaē sa bhikkhū // Utt.498

nō sakkiyamicchaī na pūyaṁ, nō vi ya vandaṇagaṁ kuō pasaṁsaṁ¿?
sē sañjaē suvvaē tavassī, sahiē āyagavēsaē sa bhikkhū // Utt.499

jēṇa puṇō jahāi jīviyaṁ, mōhaṁ vā kasiṇaṁ niyacchaī
naranāriṁ pajahē sayā tavassī, na ya kōūhalaṁ uvēi sa bhikkhū // Utt.500

chinnaṁ saraṁ bhōmaṁ antalikkhaṁ, sumiṇaṁ lakkhaṇaṁ daṇḍaṁ vatthuvijjaṁ
aṅgaviyāraṁ sarassa vijayaṁ, jē vijjāhiṁ na jīvaï sa bhikkhū // Utt.501

mantaṁ mūlaṁ vivihaṁ vejjacintaṁ, vamanavirēyaṇadhumanettasiṇāṇaṁ
āurē saraṇaṁ tigicchiyaṁ ca, taṁ parinnāya parivvaē sa bhikkhū // Utt.502

khattiyagaṇa uggarāyaputtā, māhaṇabhōī ya vivihā ya sippiṇō
nō tēsiṁ vayaï silōgapūyaṁ, taṁ parinnāya parivvaē sa bhikkhū // Utt.503

gihiṇō jē pavvaïēṇa diṭṭhā, appavaïēṇa va santhuyā havijjā
tēsiṁ ihalōiyaphalaṭṭhā, jō santhavaṁ na karēi sa bhikkhū // Utt.504

sayaṇāsaṇapānabhōyaṇaṁ, vivihaṁ khāimaṁ sāimaṁ parēsiṁladdhuṁ
adaē paḍisēhiē niyaṇṭhē, jē tattha na paüssaī sa bhikkhū // Utt.505

jaṁ kiñci āhārapānagaṁ vivihaṁ, khāimasāimaṁ parēsiṁ ladhdhuṁ
jō taṁ tivihēṇa nāṇukampē, manavayakāyasusaṁvuḍē sa bhikkhū // Utt.506

āyāmagaṁ cēva javōdaṇaṁ ca, sīyaṁ sōvīra javōdagaṁ ca
nō hīlaē piṇḍaṁ nīrasaṁ tu, pantakulāī parivvaē jē sa bhikkhū // Utt.507

saddā vivihā bhavanti lōē, divvā māṇussagā tiricchā
bhīmā bhayabhēravā urālā, jō soccā na vihijjaī sa bhikkhū // Utt.508

vādaṁ vivihaṁ samicca lōē, sahiē khēyāṇugaē ya kōviyappā
pannē abhibhūya savvadaṁsī, uvasantē avihēḍaē sa bhikkhū // Utt.509

asippajīvī agihē amittē, jiindiē savvaō vippamukkē
aṇukkasāī lahuappabhakkhī ciccā gihaṁ ēgacarē sa bhikkhu // Utt.510

tti bēmi. 



---------------------------------------------------------------------
[bambhacērasamāhiṭhāṇaṁ]

suyaṁ mē āusaṁ! tēṇaṁ bhagavayā ēvamakkhāyaṁ. iha khalu thērēhiṁ bhagavantēhiṁ dasa bambhacērasamāhiṭhāṇā pannattā, jē bhikkhū soccā nisamma sañjamabahulē saṁvarabahulē samāhibahulē guttē guttindiē guttabambhayārī sayā appamattē viharejjā.

kayarē khalu tē thērēhiṁ bhagavantēhiṁ radasa bambhacērasamāhiṭhāṇā pannattā?

jē bhikkhū soccā nisamma sañjamabahulē saṁvarabahulē samāhibahulē guttē guttindiē guttabambhayārī sayā appamattē viharejjā। imē khalu tē thērēhiṁ bhagavantēhiṁ dasa bambhacēra samāhi ṭhāṇā pannatā, jē bhikkhū soccā nisamma sañjamabahulē saṁvarabahula samāhibahulē guttē guttindiē guttabambhayārī sayā appamattē viharejjā. . 

taṁ jahā vivittāī sayaṇāsaṇāiṁ sēvittā havaï sē nigganthē nō itthīpasupaṇḍaga saṁsattāiṁ sayaṇāsaṇāiṁ sēvittā havaï sē nigganthē, taṁ kahamiti cēt āyariyā''ha nigganthassa khalu itthipasupaṇḍa-gasaṁsattāiṁ sayaṇāsaṇāiṁ sēvamāṇassa bambhayārissa bambhacērē saṅkā vā kaṅkhā vā viigicchā vā samuppajjijjā, bhēdaṁ vā labhejjā, ummāyaṁ vā pāuṇijjā, dīhakāliyaṁ vā rōgāyaṅkaṁ havejjā, kēvali-pannattāō dhammāō bhaṁsejjā। tamhā nō itthīpasupaṇḍagasaṁsattāiṁ sayaṇāsaṇāiṁ sēvittā havaï sē nigganthē.

nō itthīṇaṁ kahaṁ kahittā havaï sē nigganthē, taṁ kahamiti cēt? āyariyā''ha, nigganthassa khalu itthīṇaṁ kahaṁ kahēmāṇassa bambhayārissa bambhacērē saṅkā vā jāva dhammāō bhaṁsejjā। tamhā nō itthīṇaṁ kahaṁ kahejjā.

nō itthīṇaṁ saddhiṁ sannisejjāgaē viharittā havaï sē nigganthē। taṁ kahamiti cēt? āyāriyā''ha, nigganthassa khalu itthīhiṁ saddhiṁ saṁnisejjāgayassa bambhayārissa bambhacērē saṅkā vā jāva dhammāō bhaṁsejjā। tamhā khalu nō nigganthē itthīhiṁ saddhiṁ sannisejjāgaē viharejjā.

nō itthīṇaṁ indiyāiṁ manōharāiṁ manōramāiṁ ālōittā nijjhāittā havaï sē nigganthē, taṁ kahamiti cēt? āyariyā''ha, nigganthassa khalu itthīṇaṁ indiyāiṁ manōharāiṁ manōramāiṁ ālōēmāṇassa nijjhāyamāṇassa bambhayārissa bambhacērē saṅkā vā jāva dhammāō bhaṁsejjā। tamhā khalu nō nigganthē itthīṇaṁ indiyāiṁ manōharāiṁ manōramāiṁ ālōejjā nijjhāejjā ।।. 

nō nigganthē itthīṇaṁ kuḍḍantaraṁsi vā dūsantaraṁsi vā bhittantaraṁsi vā kūiyasaddaṁ vā ruiyasaddaṁ vā gīyasaddaṁ vā hasiyasaddaṁ vā thaṇiyasaddaṁ vā kandiyasaddaṁ vā vilaviyasaddaṁ vā suṇettā havaï sē nigganthē, taṁ kahamiti cēt? āyariyā''ha nigganthassa khalu itthīṇaṁ kuḍḍantaraṁsi vā dūsantaraṁsi vā bhittantaraṁsi vā jāva vilaviyasaddaṁ vā suṇēmāṇassa bambhayārissa bambhacērē saṅkā vā jāva dhammāō bhaṁsejjā। tamhā khalu nō nigganthē itthīṇaṁ kuḍḍantaraṁsi vā jāva kandiyasaddaṁ vā vilaviyasaddaṁ vā suṇēmāṇē viharejjā.

nō nigganthē puvvarayaṁ puvvakīliyaṁ anusarittā havaï sē nigganthē, taṁ kahamiti cēt? āyariyā''ha nigganthassa khalu itthīṇaṁ puvvarayaṁ puvvakīliyaṁ anusaramāṇassa bambhayārissa bambhacērē saṅkā vā kaṅkhā vā viigicchā vā samuppajjijjā, bhēdaṁ vā labhejjā, ummāyaṁ vā pāuṇijjā, dīhakāliyaṁ vā rōgāyaṅkaṁ havejjā, kēvalipannattāō dhammāō bhaṁsejjā। tamhā khalu nō nigganthē puvvarayaṁ puvvakīliyaṁ anusarejjā.

nō nigganthē paṇīyaṁ āhāraṁ āhārittā havaï sē nigganthē, taṁ kahamiti cēt? āyariyā''ha. nigganthassa khalu paṇīyaṁ āhāraṁ āhārēmāṇassa bambhayārissa bambhacērē saṅkā vā jāva dhammāō bhaṁsejjā। tamhā khalu nō nigganthē paṇīyaṁ āhāraṁ āhārejjā.

nō aïmāyāē pānabhōyaṇaṁ āhōrettā havaï sē nigganthē, taṁ kahamiti cēt? āyariyā''ha। nigganthassa khalu aïmāyāē pānabhōyaṇaṁ āhārēmāṇassa bambhayārissa bambhacērē saṅkā jāva dhammāō bhaṁsejjā। tamhā khalu nō nigganthē aïmāyāē pānabhōyaṇaṁ āhārejjā.

nō vibhūsānuvādī havaï sē nigganthē, taṁ kahamiti cēt? āyariyā''ha, vibhūsāvattiē vibhūsiyasarīrē itthijanassa abhilasaṇijjē havaï, taō ṇaṁ tassa itthijanēṇaṁ abhilasijjamāṇassa bambhayārissa bambhacērē saṅkā vā jāva bhaṁsejjā। tamhā khalu nō nīgganthē vibhūsānuvādī havijjā.

nō saddarūvarasagandhaphāsānuvādī havaï sē nigganthē, taṁ kahamiti cēt? āyariyā''ha, nigganthassa khalu saddarūvarasagandhaphāsānuvādissa bambhayārissa bambhacērē saṅkā vā kaṅkhā vā viigicchā vā samupajjijjā, bhēdaṁ vā labhejjā, ummāyaṁ vā pāuṇijjā, dīhakāliyaṁ vā rōgāyaṅkaṁ havejjā kēvalipannattāō dhammāō bhaṁsejjā। tamhā khalu nō saddarūvarasagandhaphāsānuvādī bhavejjā sē nigganthē. dasamē bambhacēra-samāhiṭhāṇē havaï. [bhavanti ya ittha silōgā। taṁ jahā :-]. 

jaṁ vivittamaṇāiṇṇaṁ, rahiyaṁ itthijaṇēṇa ya
bambhacērassa rakkhaṭṭhā, ālayaṁ tu nisēvaē // Utt.522

manapalhāyajananī, kāmarāgavivaḍhḍhaṇī
bambhacēraraō bhikkhū, thīkahaṁ tu vivajjaē // Utt.523

samaṁ ca santhavaṁ thīhiṁ, saṅkahaṁ ca abhikkhaṇaṁ
bambhacēraraō bhikkhū, niccasō parivajjaē // Utt.524

aṅgapaccaṅgasaṇṭhāṇaṁ, cārullaviyapēhiyaṁ
bambhacēraraō thīṇaṁ, cakkhugijjhaṁ vivajjaē // Utt.525

kūiyaṁ ruiyaṁ gīyaṁ, hasiyaṁ thaṇiyaṁ kandiyaṁ
bambhacēraraō thīṇaṁ, sōyagijjhaṁ vivajjaē // Utt.526

hāsaṁ kiḍḍaṁ raïṁ dappaṁ, sahasāvittāsiyāṇi ya
bambhacēraraō thīṇaṁ, nānucintē kayāi vi // Utt.527

paṇīyaṁ bhattapānaṁ tu, khippaṁ mayavivaḍhḍhaṇaṁ
bambhacēraraō bhikkhū, niccasō parivajjaē // Utt.528

dhammaladdhaṁ miyaṁ kālē, jattatthaṁ paṇihāṇavaṁ
nāimattaṁ tu bhuñjejjā, bambhacēraraō sayā // Utt.529

vibhūsaṁ parivajjejjā, sarīraparimaṇḍanaṁ
bambhacēraraō bhikkhū, sigāratthaṁ na dhāraē // Utt.530

saddē ruvē ya gandhē ya, rasē phāsē tahēva ya
pañcavihē kāmaguṇē, niccasō parivajjaē // Utt.531

ālōō thījaṇāiṇṇō, thīkahā ya manōramā
santhavō cēva nārīṇaṁ, tāsiṁ indiyadarisaṇaṁ // Utt.532

kūiyaṁ ruiyaṁ gīyaṁ, hāsabhuttāsiyāṇi ya
paṇīyaṁ bhattapānaṁ ca, aïmāyaṁ pānabhōyaṇaṁ // Utt.533

gattabhūsaṇamiṭṭhaṁ ca, kāmabhōgā ya dujjayā
narassa'ttagavēsissa, visaṁ tālaüḍaṁ jahā // Utt.534

dujjaē kāmabhōgē ya, niccasō parivajjaē
saṅkāṭhāṇāṇi savvāṇi, vajjejjā paṇihāṇavaṁ // Utt.535

dhammārāmē carē bhikkhū, dhiimaṁ dhammasārahī
dhammārāmaratē dantē, bambhacērasamāhiē // Utt.536

dēvadānavagandhavvā, jakkharakkhasakiṁnarā
bambhayāriṁ namaṁsanti, dukkaraṁ jē karanti taṁ // Utt.537

ēsa dhammē dhuvē niccē, sāsaē jinadēsiē
siddhā sijjanti cāṇēṇaṁ, sijjhissanti tahāvarē // Utt.538

tti bēmi. 



---------------------------------------------------------------------
[pāvasamaṇijjaṁ]

jē kēi u pavvaïē niyaṇṭhē, dhammaṁ suṇittā vinaōvavannē
sudullahaṁ lahiuṁ bōhilāmaṁ, viharejja pacchā ya jahāsuhaṁ tu // Utt.539

sejjā daḍhā pāuraṇaṁmi atthi, uppajjaī bhottu tahēva pāuṁ
jāṇāmi jaṁ vaṭṭaï āusu tti! kiṁ nāma kāhāmi suēṇa? bhantē! // Utt.540

jē kēī u pavvaïē, niddāsīlē pagāmasō
bhoccā peccā suhaṁ suvaï, pāvasamaṇi tti vuccaī // Utt.541

āyariyaüvajjhāēhiṁ, suyaṁ vinayaṁ ca gāhiē
tē cēva khiṁsaī bālē, pāvasamaṇi tti vuccaī // Utt.542

āyariyaüvajjhāyāṇaṁ, sammaṁ nō paḍitappaï
appaḍipūyaē thaddhē, pāvasamaṇi tti vuccaī // Utt.543

saṁmaddamāṇē pāṇāṇi, bīyāṇi hariyāṇi ya
asañjaē sañjaya mannamāṇō, pāvasamaṇi tti vuccaī // Utt.544

santhāraṁ phalagaṁ pīḍhaṁ, nisejjaṁ pāyakambalaṁ
appamajjiyamāruhaï, pāvasamaṇi tti vuccaī // Utt.545

davadavassa caraī, pamattē ya abhikkhaṇaṁ
ullaṅghaṇē ya caṇḍē ya, pāvasamaṇi tti vuccaī // Utt.546

paḍilēhēi pamattē, avaüjjhaï pāyakambalaṁ
paḍilēhā anāuttē, pāvasamaṇi tti vuccaī // Utt.547

paḍilēhēi pamattē, sē kiñci hu nisāmiyā
guruṁ pāribhāvaē niccaṁ, pāvasamaṇi tti vuccaī // Utt.548

bahumāī pamuharē, thaddhē luddhē aniggahē
asaṁvibhāgī aciyattē, pāvasamaṇi tti vuccaī // Utt.549

vivādaṁ ca udīrēi, ahammē attapannahā
vuggahē kalahē rattē, pāvasamaṇi tti vuccaī // Utt.550

athirāsanē kukkuiē, jattha tattha nisīyaī
āsaṇaṁmi anāuttē, pāvasamaṇi tti vuccaī // Utt.551

sasarakkhapāē suvaī, sejjaṁ na paḍilēhaï
santhāraē anāuttē, pāvasamaṇi tti vuccaī // Utt.552

duddha-dahī-vigaīō, āhārēī abhikkhaṇaṁ
araē ya tavōkammē, pāvasamaṇi tti vuccaī // Utt.553

atthantaṁmi ya suraṁmi, āhārēī abhikkhaṇaṁ
cōiō paḍicōēi, pāvasamaṇi tti vuccaī // Utt.554

āyariyapariccāī, parapāsaṇḍasēvaē
gāṇaṅgaṇiē dubbhūē, pāvasamaṇi tti vuccaī // Utt.555

sayaṁ gēhaṁ pariccajja, paragēhaṁsi vāvarē
nimittēṇa ya vavaharaï, pāvasamaṇi tti vuccaī // Utt.556

saṁnāipiṇḍa jēmēi, necchaī sāmudāniyaṁ
gihinisejjaṁ ca vāhēi, pāvasamaṇi tti vuccaī // Utt.557

ēyārisē pañcakusīlasaṁvuḍē, rūvandharē munipavarāṇa heṭṭhimē
ayaṁsi lōē visamē va garahiē, na sē ihaṁ nēva parattha lōē // Utt.558

jē vajja ēē sayā u dōsē, sē suvvaē hōi muṇīṇa majjhē
ayaṁsi lōē amayaṁ va pūiē, ārāhaē duhaō lōgamiṇaṁ // Utt.559

tti bēmi. 



---------------------------------------------------------------------
[sañjaïjjaṁ]

kampillē nayarē rāyā, ūdiṇṇabalavāhaṇē
nāmēṇaṁ sañjaō nāmaṁ, migavvaṁ uvaniggaē // Utt.560

hayāṇīē gayāṇīē, rahāṇīē tahavē ya
pāyattāṇīē mahayā, savvaō parivāriē // Utt.561

miē chuhittā hayagaō, kampillujjāṇa kēsarē
bhīē santē miē tattha, vahēi rasamucchiē // Utt.562

aha kēsaraṁmi ujjāṇē, anagārē tavodhanē
sajjhāyajjhāṇasañjuttē, dhammajjhāṇaṁ jhiyāyaï // Utt.563

apphōvamaṇḍavaṁmi, jhāyaī jhaviyāsavē
tassāgaē migē pāsaṁ, vahēi sē narāhivē // Utt.564

aha āsagaō rāyā, khippamāgamma sō tahiṁ
haē miē u pāsittā, anagāraṁ tattha pāsaī // Utt.565

aha rāyā tattha sambhantō, anagārō maṇā''haō
maē u mandapuṇṇēṇaṁ, rasagiddhēṇa ghittuṇā // Utt.566

āsaṁ visajjaïttāṇaṁ, anagārassa sō nivō
vinaēṇa vandaē pāē, bhagavaṁ! ettha mē khamē // Utt.567

aha mōṇēṇa sō bhagavaṁ, anagārō jhāṇamassiō
rāyāṇaṁ na paḍimantēi, taō rāyā bhayadduō // Utt.568

sañjaō ahamassīti, bhagavaṁ vāharāhi mē
kuddhē tēēṇa anagārē, ḍahejja narakōḍiō // Utt.569

abhaō patthivā! tubbhaṁ, abhayadāyā bhavāhi ya
aniccē jīvalōgaṁmi, kiṁ hiṁsāē pasajjasi? // Utt.570

jayā savvaṁ pariccajja, gantavvamavasassa tē
aniccē jīvalōgaṁmi, kiṁ rajjaṁmi pasajjasi // Utt.571

jīviyaṁ cēva rūvaṁ ca, vijjusampāyacañcalaṁ
jattha taṁ mujjhasi rāyaṁ! peccatthaṁ nāvabujjhasē // Utt.572

dārāṇi ya suyā cēva, mittā ya taha bandhavā
jīvantamanujīvanti, mayaṁ nāṇuvvayanti ya // Utt.573

nīharanti mayaṁ puttā, pitaraṁ paramadukkhiyā
pitarō vi tahā puttē, bandhū rāyaṁ tavaṁ carē // Utt.574

taō tēṇa'jjiē davvē, dārē ya parirakkhiē
kīlanta'nnē narā rāyaṁ, haṭṭhatuṭṭhamalaṅkiyā // Utt.575

tēṇāvi jaṁ kayaṁ kammaṁ, suhaṁ vā jaï vā duhaṁ
kammuṇā tēṇa sañjuttō, gacchaī u paraṁ bhavaṁ // Utt.576

sōūṇa tassa sō dhammaṁ, anagārassa, antiē
mahayā saṁvēganivvēdaṁ, samāvannō narāhivō // Utt.577

sañjaō caïuṁ rajjaṁ, nikkhantō jinasāsanē
gaddabhālissa bhagavaō, anagārassa antiē // Utt.578

ciccā raṭṭhaṁ pavvaïē, khattiō paribhāsaï
jahā tē dīsaī rūvaṁ, pasannaṁ tē tahā maṇō // Utt.579

kiṁ nāmē kiṁ gottē, kassaṭṭhāē va māhaṇē?
kahaṁ paḍiyarasī buddhē? kahaṁ vinīē tti vuccasi? // Utt.580

sañjaō nāma nāmēṇaṁ, tahā gottēṇa gōyamō
gaddabhālī mamāyariyā, vijjācaraṇapāragā // Utt.581

kiriyaṁ akiriyaṁ vinayaṁ, annāṇaṁ ca mahāmunī
ēēhiṁ caühiṁ ṭhāṇēhiṁ, mēyannē kiṁ pabhāsaī? // Utt.582

ii pāukarē buddhē, nāyaē parinivvuē
vijjācaraṇa sampannē, saccē saccaparakkamē // Utt.583

paḍanti naraē ghōrē, jē narā pāvakāriṇō
divvaṁ ca gaïṁ gacchanti, carittā dhammamāriyaṁ // Utt.584

māyābuiyamēyaṁ tu, musā bhāsā niratthiyā
sañjamamāṇō'vi ahaṁ, vasāmi iriyāmi ya // Utt.585

savvēē viiyā majjhaṁ, micchādiṭṭhī anāriyā
vijjamāṇē parē lōē, sammaṁ jāṇāmi appayaṁ // Utt.586

ahamāsi mahāpāṇē, juimaṁ varisasaōvamē
jā sā pāli mahāpālī, divvā varisasaōvamā // Utt.587

sē cuē bambhalōgāō, mānussaṁ bhavamāgaē
appaṇō ya parēsiṁ ca, āuṁ jāṇē jahā tahā // Utt.588

nāṇā ruiṁ ca chandaṁ ca, parivajjejja sañjaō
aṇaṭṭhā jē ya savvatthā, ii vijjāmanusañcarē // Utt.589

paḍikkamāmi pasiṇāṇaṁ, paramantēhi vā puṇō
ahō uṭṭhiē ahōrāyaṁ, ii vijjā tavaṁ carē // Utt.590

jaṁ ca mē pucchasī kālē, sammaṁ suddhēṇa cēyasā
tāiṁ pāukarē buddhē, taṁ nāṇaṁ jinasāsanē // Utt.591

kiriyaṁ ca rōyaī dhīrē, kiriyaṁ parivajjaē
diṭṭhīē diṭṭhīsampannē, dhammaṁ cara suduccaraṁ // Utt.592

ēyaṁ puṇṇapayaṁ soccā, atthadhammōvasōhiyaṁ
bharahō'vi bhārahaṁ vāsaṁ, ciccā kāmāi pavvaē // Utt.593

sagarō'vi sāgarantaṁ, bharahavāsaṁ narāhivō
issariyaṁ kēvalaṁ hiccā, dayāi parinivvuḍē // Utt.594

caïttā bhārahaṁ vāsaṁ, cakkavaṭṭī mahiḍḍhiō
pavvajjamabbhuvagaō, maghavaṁ nāma mahājasō // Utt.595

saṇaṅkumārō maṇussindō, cakkavaṭṭī mahiḍḍhiō
puttaṁ rajjē ṭhavēūṇaṁ, sō'vi rāyā tavaṁ carē // Utt.596

caïttā bhārahaṁ vāsaṁ, cakkavaṭṭī mahiḍḍhiō
santī santikarē lōē, pattō gaïmanuttaraṁ // Utt.597

ikkhāgarāyavasabhō, kunthū nāma narīsarō
vikkhāyakittī bhagavaṁ, mukkhaṁ gaō anuttaraṁ // Utt.598

sāgaranta jahittāṇaṁ, bharahaṁ naravarīsarō
ahō ya arayaṁ pattō, pattō gaïmanuttaraṁ // Utt.599

caïttā bhārahaṁ vāsaṁ, cakkavaṭṭī mahiḍḍhiō
caïttā uttamē bhōē, mahāpaümē damaṁ carē // Utt.600

ēgacchattaṁ pasāhittā, mahiṁ mānanisūraṇō
harisēnō manussindō, pattō gaïmanuttaraṁ // Utt.601

anniō rāyasahassēhiṁ, supariccāī damaṁ carē
jayanāmō jinakkhāyaṁ, pattō gaïmanuttaraṁ // Utt.602

dasaṇṇarajjaṁ mudiyaṁ, caïttāṇaṁ munī carē
dasaṇṇabhaddō nikkhantō, sakkhaṁ sakkēṇa cōiō // Utt.603

namī namēi appāṇaṁ, sakkhaṁ sakkēṇa cōiō
caïūṇa gēhaṁ vaïdēhī, sāmaṇṇē pajjuvaṭṭhiō // Utt.604

karakaṇḍū kaliṅgēsu, pañcālēsu ya dummuhō
namī rāyā vidēhēsu, gandhārēsu ya naggaī // Utt.605

ēē narindavasabhā, nikkhantā jinasāsanē
puttē rajjē ṭhavēūṇaṁ, sāmaṇṇē pajjuvaṭṭhiyā // Utt.606

sōvīrarāyavasabhō, caïttāṇa munī carē
uddāyaṇō pavvaïō, pattō gaïmanuttaraṁ // Utt.607

tahēva kāsīrāyā vi sēō saccaparakkamō
kāmabhōgē pariccajja, pahaṇē kammamahāvanaṁ // Utt.608

tahēva vijaō rāyā, aṇaṭṭhā kitti pavvaē
rajjaṁ tu guṇasamiddhaṁ, payahittu mahājasō // Utt.609

tahēvuggaṁ tavaṁ kiccā, avvakkhittēṇa cēyasā
mahabbalō rāyarisī, ādāya sirasā siriṁ // Utt.610

kahaṁ dhīrō ahēūhiṁ, ummattō va mahiṁ carē?
ēē visēsamādāya, sūrā daḍhaparakkamā // Utt.611

accantaniyāṇakhamā, saccā mē bhāsiyā vaī
atariṁsu tarantēgē tarissanti anāgayā // Utt.612

kahaṁ dhīrē ahēūhiṁ, attāṇaṁ pariyāvasē
savvasaṅgavinimmukkē, siddhē bhavaï nīraē // Utt.613

tti bēmi. 



---------------------------------------------------------------------
[miyāputtijjaṁ]

suggīvē nayarē rammē, kānanujjāṇasōhiē
rāyā balabhaddi tti, miyā tassa'ggamāhisī // Utt.614

tēsiṁ puttē balasirī, miyāputtē tti vissuē
ammāpiūṇa daïē, juvarāyā damīsarē // Utt.615

nandanē sō u pāsāē, kīlaē saha itthihiṁ
dēvē dōgundagē cēva, niccaṁ muiyamānasō // Utt.616

maṇirayaṇakoṭṭimatalē, pāsāyālōyaṇaṭṭhiō
ālōēi nagarassa, caükkattiyacaccarē // Utt.617

aha tattha aïcchantaṁ, pāsaī samaṇasañjayaṁ
tavaniyamasañjamadharaṁ, sīlaḍḍhaṁ guṇaāgaraṁ // Utt.618

taṁ pēhaī miyāputtē, diṭṭhīē, animisāē u
kahiṁ mannērisaṁ rūvaṁ, diṭṭhapuvvaṁ maē purā // Utt.619

sāhussa darisaṇē tassa, ajjhavasāṇaṁmi sōhaṇē
mōhaṁ gayassa santassa, jāīsaraṇaṁ samuppannaṁ // Utt.620

dēvalōga cuō santō mānusaṁ bhavamāgaō
saṇṇināṇē samuppannē jāiṁ saraïpurāṇayaṁ // Utt.621

jāīsaraṇē samuppannē, miyāputtē mahiḍḍhiē
saraī pōrāṇiyaṁ jāiṁ, sāmaṇṇaṁ ca purā kayaṁ // Utt.622

visaēsu arajjantō, rajjantō sañjamaṁmi ya
ammāpiyaraṁ uvāgamma, imaṁ vayaṇamabbavī // Utt.623

suyāṇi mē pañca mahavvayāṇi
naraēsu dukkhaṁ ca tirikkhajōṇisu
nivviṇṇakāmō mi mahaṇṇavāō
aṇujāṇaha pavvaïssāmi ammō // Utt.624

ammatāya! maē bhōgā, bhuttā visaphalōvamā
pacchā kaḍuyavivāgā, anubandhaduhāvahā // Utt.625

imaṁ sarīraṁ aniccaṁ, asuiṁ asuisambhavaṁ
asāsayāvāsamiṇaṁ, dukkhakēsāṇa bhāyaṇaṁ // Utt.626

asāsaē sarīraṁmi, raïṁ nōvalabhāmahaṁ
pacchā purā va caïyavvē, phēṇabubbuyasaṁnibhē // Utt.627

mānussittē asāraṁmi, vāhīrōgāṇa ālaē
jarāmaraghatthaṁmi, khaṇampi na ramāma'haṁ // Utt.628

jamma dukkhaṁ jarā dukkhaṁ, rōgāṇi maraṇāṇi ya
ahō dukkhō hu saṁsārō, jattha kīsanti jantavō // Utt.629

khettaṁ vatthuṁ hiraṇṇaṁ ca, puttadāraṁ ca bandhavā
caïttāṇaṁ imaṁ dēhaṁ, gantavvamavasassa mē // Utt.630

jahā kimpāgaphalāṇaṁ, pariṇāmō na sundarō
ēvaṁ bhuttāṇaṁ bhōgāṇaṁ, pariṇāmō na sundarō // Utt.631

addhāṇaṁ jō mahantaṁ tu, appahejjō pavajjaī
gacchantō sō duhī hōi, chuhātaṇhāē pīḍiō // Utt.632

ēvaṁ dhammaṁ akāūṇaṁ, jō gacchaï paraṁ bhavaṁ
gacchantō sō duhī hōi, vāhī rōgēhiṁ pīḍiō // Utt.633

addhāṇaṁ jō mahantaṁ tu, sapāhejjō pavajjaī
gacchantō sō suhī hōi, chuhātaṇhāvivajjiō // Utt.634

ēvaṁ dhammaṁ pi kāūṇaṁ, jō gacchaï paraṁ bhavaṁ
gacchantō sō suhī hōi, appakammē avēyaṇē // Utt.635

jahā gēhē palittaṁmi, tassa gēhassa jō pahū
sārabhaṇḍāṇi nīṇēi, asāraṁ avaüjjhaï // Utt.636

ēvaṁ lōē palittaṁmi, jarāē maraṇēṇa ya
appāṇaṁ tāraïssāmi, tubbhēhiṁ aṇumanniō // Utt.637

taṁ binta'mmāpiyarō, sāmaṇṇaṁ putta! duccaraṁ
guṇāṇaṁ tu sahassāiṁ, dhārēyavvāiṁ bhikkhuṇō // Utt.638

samayā savvabhūēsu, sattumittēsu vā jagē
pāṇāivāyaviraī, jāvajjīvāē dukkaraṁ // Utt.639

niccakālappamattēṇaṁ, musāvāyavivajjaṇaṁ
bhāsiyavvaṁ hiyaṁ saccaṁ, niccāuttēṇa dukkaraṁ // Utt.640

dantasōhaṇamāissa, adattassa, vivajjaṇaṁ
aṇavaccēsaṇijjassa, giṇhaṇā avi dukkaraṁ // Utt.641

viraī abambhacērassa, kāmabhōgarasannuṇā
uggaṁ mahavvayaṁ, bambhaṁ, dhārēyavvaṁ sudukkaraṁ // Utt.642

dhaṇadhannapēsavaggēsu, pariggahavivajjaṇaṁ
savvārambhapariccāō, nimmamattaṁ sudukkaraṁ // Utt.643

caüvvihē vi āhārē, rāībhōyaṇavajjaṇā
sannihīsañcaō cēva, vajjēyavvō sudukkaraṁ // Utt.644

chuhā taṇhā ya sīuṇhaṁ, daṁsamasagā ya vēyaṇā
akkōsā dukkhasejjā ya, taṇaphāsā jallamēva ya // Utt.645

tālaṇā tajjaṇā cēva, vahabandhaparīsahā
dukkhaṁ bhikkhāyariyā, jāyaṇā ya alābhayā // Utt.646

kāvōyā jā imā vittī, kēsalōō ya dāruṇō
dukkhaṁ bambhavvayaṁ ghōraṁ, dhārēuṁ ya mahappaṇō // Utt.647

suhōiō tumaṁ puttā! sukumālō sumajjiō
na husī pabhū tumaṁ puttā! sāmaṇṇamanupāliyā // Utt.648

jāvajjīvamavissāmō, guṇāṇaṁ tu mahabbharō
guruō lōhabhāru vva, jō puttā hōi duvvahō // Utt.649

āgāsē gaṅgasōu vva, paḍisōu vva duttarō
bāhāhiṁ sāgarō cēva, tariyavvō ya guṇōdahī // Utt.650

vāluyākavalō cēva, nirassāē u sañjamē
asidhārāgamanaṁ cēva, dukkaraṁ cariuṁ tavō // Utt.651

ahīṁ vēgantadiṭṭhīē, carittē putta! dukkarē
javā lōhamayā cēva, cāvēyavvā sudukkaraṁ // Utt.652

jahā aggisihā dittā, pāuṁ hōi sudukkarā
tahā dukkaraṁ karēuṁ jē, tārūṇṇē samaṇattaṇaṁ // Utt.653

jahā dukkhaṁ bharēuṁ jē, hōi vāyassa kotthalō
tahā dukkhaṁ karēuṁ jē, kīvēṇaṁ samaṇattaṇaṁ // Utt.654

jahā tulāē tōlēuṁ, dukkarō mandarō girī
tahā nihuyaṁ nīsaṅkaṁ, dukkaraṁ samaṇattaṇaṁ // Utt.655

jahā bhuyāhiṁ tariuṁ, dukkaraṁ rayaṇāyarō
tahā anuvasantēṇaṁ, dukkaraṁ damasāgarō // Utt.656

bhuñja māṇussaē bhōgē, pañcalakkhaṇaē tumaṁ
bhuttabhōgī taō jāyā! pacchā dhammaṁ carissasi // Utt.657

sō binta'mmāpiyarō, ēvamēyaṁ jahā phuḍaṁ
iha lōē nippivāsassa, natthi kiñci vi dukkaraṁ // Utt.658

sārīramānasā cēva, vēyaṇāō anantaō
maē soḍhāō bhīmāō, asaïṁ dukkhabhayāṇi ya // Utt.659

jarāmaraṇakāntārē, cāurantē bhayāgarē
maē soḍhāṇi bhīmāṇi, jammāṇi maraṇāṇi ya // Utt.660

jahā ihaṁ aganī uṇhō, ettō'nantaguṇō tahiṁ
naraēsu vēyaṇā uṇhā, assāyā vēiyā mayā // Utt.661

jahā imaṁ ihaṁ sīyaṁ, ettō'nantaguṇō tahiṁ
naraēsu vēyaṇā sīyā, assāyā vēiyā maē // Utt.662

kandantō kandukumbhīsu, uddhapāō ahōsirō
huyāsaṇē jalantaṁmi, pakkapuvvō anantasō // Utt.663

mahādavaggisaṅkāsē, maruṁmi vaïravāluē
kalambavāluyāē ya, daḍḍhapuvvō anantasō // Utt.664

rasantō kandukumbhīsu, uḍḍhaṁ baddhō abandhavō
karavattakarakayāīhiṁ, chinnapuvvō anantasō // Utt.665

aïtikkhakaṇṭagāiṇṇē, tuṅgē simbalipāyavē
khēviyaṁ pāsabaddhēṇaṁ, kaḍḍhōkaḍḍhāhiṁ dukkaraṁ // Utt.666

mahājantēsu ucchū vā, ārasantō subhēravaṁ
pīḍiō mi sakammēhiṁ, pāvakammō anantasō // Utt.667

kūvantō kōlasuṇaēhiṁ, sāmēhiṁ sabalēhi ya
pāḍiō phāliō chinnō, vipphurantō anēgasō // Utt.668

asīhiṁ ayasivaṇṇāhiṁ, bhallēhiṁ paṭṭisēhi ya
chinnō bhinnō vibhinnō ya, ōiṇṇō pāvakammuṇā // Utt.669

avasō lōharahē juttō, jalantē samilājuē
cōiō tottajuttēhiṁ, rojjhō vā jaha pāḍiō // Utt.670

huyāsaṇē jalantaṁmi, ciyāsu mahisō viva
daḍḍhō pakkō ya avasō, pāvakammēhiṁ pāviō // Utt.671

balā saṇḍāsatuṇḍēhiṁ, lōhatuṇḍēhiṁ pakkhihiṁ
vilutō vilavantō'haṁ, ḍhaṅkagiddhēhiṁ'nantasō // Utt.672

taṇhākilantō dhāvantō, pattō vēyariṇiṁ nadiṁ
jalaṁ pāhiṁ ti cintantō, khuradhārāhiṁ vivāiō // Utt.673

uṇhābhitattō sampattō, asipattaṁ mahāvanaṁ
asipattēhiṁ paḍantēhiṁ, chinnapuvvō anēgasō // Utt.674

muggarēhiṁ musaṇḍhīhiṁ, sūlēhiṁ musalēhiṁ ya
gayā sambhaggagattēhiṁ, pattaṁ dukkhaṁ anantasō // Utt.675

khurēhiṁ tikkhadhārēhiṁ, churiyāhiṁ kappaṇīhi ya
kappiō phāliō chinnō, ukkittō ya anēgasō // Utt.676

pāsēhiṁ kūḍajālēhiṁ, miō vā avasō ahaṁ
vāhiō baddharuddhō vā, bahū sō cēva vivāiō // Utt.677

galēhiṁ magarajālēhiṁ, macchō vā avasō ahaṁ
ulliō phāliō gahiō, māriō ya anantasō // Utt.678

vīdaṁsaēhiṁ jālēhiṁ, leppāhiṁ saüṇō viva
gahiō laggō baddhō ya, māriō ya anantasō // Utt.679

kuhāḍapharasumāīhiṁ, vaḍḍhaīhiṁ dumō viva
kuṭṭiō phāliō chinnō, tacchiō ya anantasō // Utt.680

cavēḍamuṭṭhimāīhiṁ, kumārēhiṁ ayaṁ piva
tāḍiō kuṭṭiō bhinnō, cuṇṇiō ya anantasō // Utt.681

tattāiṁ tambalōhāiṁ, taüyāiṁ sīsayāṇi ya
pāiō kalakalantāiṁ, ārasantō subhēravaṁ // Utt.682

tuhaṁ piyāiṁ maṁsāiṁ, khaṇḍāiṁ sōllagāṇi ya
khāiō mi samaṁsāiṁ, aggivaṇṇāi'nēgasō // Utt.683

tuhaṁ piyā surā sīhū, mēraō ya mahūṇi ya
pāiō mi jalantīō, vasāō ruhirāṇi ya // Utt.684

niccaṁ bhīēṇa tatthēṇa, duhiēṇa vahiēṇa ya
paramā duhasambaddhā, vēyaṇā vēiyā maē // Utt.685

tivvacaṇḍappagāḍhāō, ghōrāō aïdussahā
mahabbhayāō bhīmāō, naraēsu vēiyā maē // Utt.686

jārisā mānusē lōē, tāyā! dīsanti vēyaṇā
ettō anantaguṇiyā, naraēsu dukkhavēyaṇā // Utt.687

savvabhavēsu assāyā, vēyaṇā vēiyā maē
nimēsantaramittampi, jaṁ sāyā natthi vēyaṇā // Utt.688

taṁ binta'mmāpiyarō, chandēṇaṁ putta! pavvayā
navaraṁ puṇa sāmaṇṇē, dukkhaṁ nippaḍikammayā // Utt.689

sō bēi ammāpiyarō, ēvamēyaṁ jahā phuḍaṁ
paḍikammaṁ kō kuṇaī, araṇṇē miyapakkhiṇaṁ? // Utt.690

ēgabbhūē araṇṇē vā, jahā u caraī migē
ēvaṁ dhammaṁ carissāmi, sañjamēṇa tavēṇa ya // Utt.691

jahā migassa āyaṅkō, mahāraṇṇaṁmi jāyaī
accanta rukkhamūlaṁmi, kō ṇaṁ tāhē cigicchiī // Utt.692

kō vā sē ōsahaṁ dēi, kō vā sē pucchaī suhaṁ
kō sē bhattaṁ ca pānaṁ vā, āharittu paṇāmaē? // Utt.693

jayā ya sē suhī hōi, tayā gacchaï gōyaraṁ
bhattapānassa aṭṭhāē, vallarāṇi sarāṇi ya // Utt.694

khāittā pāṇiyaṁ pāuṁ, vallarēhiṁ sarēhiṁ ya
migacāriyaṁ carittāṇaṁ, gacchaī migacāriyaṁ // Utt.695

ēvaṁ samuṭṭhiē bhikkhu, ēvamēva anēgaē
migacāriyaṁ carittāṇaṁ, uiḍhaṁ pakkamaī disaṁ // Utt.696

jahā miē ēga anēgacārī anēgavāsē dhuvagōyarē ya
ēvaṁ munī gōyariyaṁ paviṭṭhē
nō hīlaē nō vi ya khiṁsaejjā // Utt.697

migacāriyaṁ carissāmi, ēvaṁ puttā jahāsuhaṁ
ammāpiūhiṁ'ṇunnāō, jahāi uvahiṁ tahā // Utt.698

migacāriyaṁ carissāmi, savvadukkhavimokkhaṇiṁ
tubbhēhiṁ amba! a'ṇunnāō, gaccha putta! jahāsuhaṁ // Utt.699

ēvaṁ sō ammāpiyarō, anumāṇittāṇa bahuvihaṁ
mamattaṁ chindaī tāhē, mahānāgō vva kañcuyaṁ // Utt.700

iḍḍhī vittaṁ ca mittē ya, puttadāraṁ ca nāyaō
rēṇuyaṁ va paḍē laggaṁ, niddhuṇittāṇa niggaō // Utt.701

pañcamahavvayajuttō, pañcasamiō tiguttiguttō va
sabbhintarabāhiraō, tavōkammaṁsi ujjuō // Utt.702

nimmamō nirahaṅkārō, nissaṅgō cattagāravō
samō ya savvabhūēsu, tasēsu thāvarēsu ya // Utt.703

lābhālābhē suhē dukkhē, jīviē maraṇē tahā
samō nindāpasaṁsāsu, tahā mānāvamānaō // Utt.704

gāravēsu kasāēsu, daṇḍasallabhaēsu ya
niyattō hāsasōgāō, aniyāṇō abandhaṇō // Utt.705

anissiō ihaṁ lōē, paralōē anissiō
vāsīcandanakappō ya, asanē anasanē tahā // Utt.706

appasatthēhiṁ dārēhiṁ, savvaō pihiyāsavē
ajjhappajjhāṇajōgēhiṁ, pasatthadamasāsanē // Utt.707

ēvaṁ nāṇēṇa caraṇēṇa, daṁsaṇēṇa tavēṇa ya
bhāvanāhi ya suddhāhiṁ, sammaṁ bhāvettu appayaṁ // Utt.708

bahuyāṇi u vāsāṇi, sāmaṇṇamanupāliyā
māsiēṇa u bhattēṇa, siddhiṁ pattō anuttaraṁ // Utt.709

ēvaṁ karanti sambuddhā, paṇḍiyā paviyakkhaṇā
viṇiyaṭṭanti bhōgēsu, miyāputtē jahārisī // Utt.710

mahāpabhāvassa mahājasassa miyāi puttassa nisamma bhāsiyaṁ
tavappahāṇaṁ cariyaṁ ca uttamaṁ gaïppahāṇaṁ ca tilōgavissutaṁ // Utt.711

viyāṇiyā dukkhavivaddhaṇaṁ dhaṇaṁ mamattabadhaṁ ca mahābhayāvahaṁ
suhāvahaṁ dhammadhuraṁ anuttaraṁ dhārejja nivvāṇaguṇāvahaṁ mahaṁ // Utt.712

tti bēmi. 



---------------------------------------------------------------------
[mahāniyaṇṭhijjaṁ]

siddhāṇaṁ namō kiccā, sañjayāṇaṁ ca bhāvaō
atthadhammagaïṁ taccaṁ, anusiṭṭhiṁ suṇēha mē // Utt.713

pabhūyarayaṇō rāyā, sēṇiō magahāhivō
vihārajattaṁ nijjāō, maṇḍikucchiṁsi cēiē // Utt.714

nānādumalayāiṇṇaṁ, nānāpakkhinisēviyaṁ
nānākusumasañchannaṁ, ujjāṇaṁ nandanōvamaṁ // Utt.715

tattha sō pāsaī sāhuṁ, sañjayaṁ susamāhiyaṁ
nisannaṁ rukkhamūlaṁmi, sukumālaṁ suhōiyaṁ // Utt.716

tassa rūvaṁ tu pāsittā, rāiṇō taṁmi sañjaē
accantaparamō āsī, aülō rūvavimhaō // Utt.717

ahō vaṇṇō ahō rūvaṁ, ahō ajjassa sōmayā
ahō khantī ahō muttī, ahō bhōgē asaṅgayā // Utt.718

tassa pāē u vandittā, kāūṇa ya payāhiṇaṁ
nāidūramaṇāsannē, pañjalī paḍipucchaī // Utt.719

taruṇō'si ajjō! pavvaïō, bhōgakālaṁmi sañjayā
uvaṭṭhiō'si sāmaṇṇē, ēyamaṭṭhaṁ suṇēmi tā // Utt.720

anāhō mi mahārāyaṁ! nāhō majjha na vijjaī
anukampagaṁ suhiṁ vāvi, kañci nābhisamēmahaṁ // Utt.721

taō sō pahasiō rāyā, sēṇiō magahāhivō
ēvaṁ tē iḍḍhimantassa, kahaṁ nāhō na vijjaī? // Utt.722

hōmi nāhō bhayantāṇaṁ, bhōgē bhuñjāhi sañjayā!
mittanāīparivuḍō, mānussaṁ khu sudullahaṁ // Utt.723

appaṇā vi anāhō'si, sēṇiyā! magahāhivā
appaṇā anāhō santō, kassa nāhō bhavissasi? // Utt.724

ēvaṁ vuttō narindō sō, susambhantō suvimhiō
vayaṇaṁ assuyapuvvaṁ, sāhuṇā vimhayaṁ niō // Utt.725

assā hatthī manussā mē, puraṁ antēuraṁ ca mē
bhuñjāmi mānusē bhōgē, āṇā issariyaṁ ca mē // Utt.726

ērisē sampayaggaṁmi, savvakāmasamappiē
kahaṁ aṇāhō bhavaï? mā hu bhantē! musaṁ vaē // Utt.727

na tumaṁ jāṇē anāhassa, atthaṁ potthaṁ ca patthivā
jahā anāhō bhavaī, sanāhō vā narāhiva! // Utt.728

suṇēha mē mahārāya! avvakkhittēṇa cēyasā
jahā anāhō bhavaī, jahā mēyaṁ pavattiyaṁ // Utt.729

kōsambī nāma nayarī, purāṇa purabhēyaṇī
tattha āsī piyā majjhaṁ pabhūyadhanasañcaō // Utt.730

paḍhamē vaē mahārāyaṁ! aülā mē acchivēyaṇā
ahotthā viulō dāhō, savvagattēsu patthivā // Utt.731

satthaṁ jahā paramatikkhaṁ, sarīravivarantarē
āvīlijja arī kuddhō, ēvaṁ mē acchivēyaṇā // Utt.732

tiyaṁ mē antaricchaṁ ca, uttamaṅgaṁ ca pīḍaī
indāsaṇisamā ghōrā, vēyaṇā paramadāruṇā // Utt.733

uvaṭṭhiyā mē āyariyā, vijjāmantatigicchagā
abīyā satthakusalā, mantamūlavisārayā // Utt.734

tē mē tigicchaṁ kuvvanti, cāuppāyaṁ jahāhiyaṁ
na ya dukkhā vimōyanti, ēsā majjha anāhayā // Utt.735

piyā mē savvasārampi, dijjāhi mama kāraṇā
ya dukkhā vimōēi, ēsā majjha anāhayā // Utt.736

māyā vi mē mahārāya! puttasōgaduhaṭṭiyā
na ya dukkhā vimōēi, ēsā majjha anāhayā // Utt.737

bhāyarō mē mahārāya! sagā jeṭṭhakaniṭṭhagā
na ya dukkhā vimōyanti, ēsā majjha anāhayā // Utt.738

bhaïṇīō mē mahārāya! sagā jeṭṭhakaniṭṭhagā
na ya dukkhā vimōyanti, ēsā majjha anāhayā // Utt.739

bhāriyā mē mahārāya! anurattā aṇuvvayā
aṁsupuṇṇēhiṁ nayanēhiṁ, uraṁ meṁ parisiñcaī // Utt.740

annaṁ pānaṁ ca ṇhāṇaṁ ca, gandhamallavilēvaṇaṁ
maē nāyamanāyaṁ vā, sā bālā nōvabhuñjaī // Utt.741

khaṇaṁ pi mē mahārāya! pāsāō mē na phiṭṭaī
na ya dukkhā vimōēi, ēsā majjha anāhayā // Utt.742

taō'haṁ ēvamāhaṁsu, dukkhamāhu puṇō puṇō
vēyaṇā anubhaviuṁ jē, saṁsāraṁmi anantaē // Utt.743

sayaṁ ca jaï muñccejjā, vēyaṇā viulā iō
khantō dantō nirārambhō, pavvaē anagāriyaṁ // Utt.744

ēvaṁ ca cintaïttāṇaṁ, pāsuttō mi narāhivā!
parīyaṭṭantīē rāīē, vēyaṇā mē khayaṁ gayā // Utt.745

taō kallē pabhāyaṁmi, āpucchittāṇa bandhavē
khantō dantō nirārambhō, pavvaïō anagāriyaṁ // Utt.746

tatō'haṁ nāhō jāō, appaṇō ya parassa ya
savvēsiṁ cēva bhūyāṇaṁ, tasāṇaṁ thāvarāṇa ya // Utt.747

appā naī vēyaraṇī, appā mē kūḍasāmalī
appā kāmaduhā dhēnū, appā mē nandanaṁ vanaṁ // Utt.748

appā kattā vikattā ya duhāṇa ya suhāṇa ya
appā mittamamittaṁ ca, duppaṭṭhiya supaṭṭhiō // Utt.749

imā hu annā vi anāhayā nivā! tamēgacittō nihuō suṇēhi
niyaṇṭhadhammaṁ lahīyāṇa vī jahā, sīyanti ēgē bahukāyarā narā // Utt.750

jō pavvaïttāṇa mahavvayāiṁ, sammaṁ ca nō phāsayaī pamāyā
aniggahappā ya rasēsu giddhā, na mūlaō chinnaï bandhanaṁ sē // Utt.751

āuttayā jassa na atthi kāi, iriyāē bhāsāē tahēsaṇāē
āyāṇanikkhēvaduguñchaṇāē, na vīrajāyaṁ anujāi maggaṁ // Utt.752

ciraṁ pi sē muṇḍaruī bhavittā, athiravvaē tavaniyamēhiṁ bhaṭṭhē
ciraṁ pi appāṇa kilēsaïttā, na pāraē hōi hu samparāē // Utt.753

pōllē va muṭṭhī jaha sē asārē, ayantiē kūḍakahāvanē vā
rāḍhāmaṇī vēruliyappagāsē, amahagghaē hōi hu jāṇaēsu // Utt.754

kusīlaliṅgaṁ iha dhāraïttā, isijjhayaṁ jīviya būhaïttā
asañjaē sañjaya lappamāṇē, vinigghāyamāgacchaï sē cirampi // Utt.755

visaṁ tu pīyaṁ jaha kālakūḍaṁ, haṇāi satthaṁ jaha kuggahīyaṁ
ēsō vi dhammō visaōvavannō, haṇāi vēyāla ivāvivannō // Utt.756

jē lakkhaṇaṁ suviṇa paüñjamāṇē, nimittakōūhalasampagāḍhē
kuhēḍavijjāsavaradārajīvī, na gacchaī saraṇaṁ taṁmi kālē // Utt.757

tamantamēṇēva u sē asīlē, sayā duhī vippariyāsuvēi
sandhāvaī naragatirikkhajōṇiṁ, mōnaṁ virāhettu asāhuruvē // Utt.758

uddēsiyaṁ kīyagaḍaṁ niyāgaṁ, na muñcaī kiñci anēsaṇijjaṁ
aggī vivā savvabhakkhī bhavittā, ittō cuē gacchaï kaṭṭu pāvaṁ // Utt.759

na taṁ arī kaṇṭha chettā karēi, jaṁ sē karē appaṇiyā durappā
sē nāhiiṁ maccumuhaṁ tu pattē, pacchānutāvēṇa dayāvihūṇō // Utt.760

niratthayā naggaruī u tassa, jē uttamaṭṭhē vivajjā samēi
imē vi sē natthi paraṁ vi lōē, duhaō vi sē jhijjaï tattha lōē // Utt.761

ēmēva'hā chandakusīlarūvē, maggaṁ virāhittu jiṇuttamāṇaṁ
kurarī vivā bhōgarasāṇugiddhā, niraṭṭhasōyā pariyāvamēi // Utt.762

soccāṇa mēhāvi subhāsiyaṁ imaṁ, anusāsanaṁ nāṇaguṇōvavēyaṁ
maggaṁ kusīlāṇa jahāya savvaṁ, mahāniyaṇṭhāṇa vaē pahēṇaṁ // Utt.763

carittamāyāraguṇanniē taō, anuttaraṁ sañjama pāliyāṇaṁ
nirāsavē saṅkhaviyāṇa kammaṁ, uvēi ṭhāmaṁ viuluttamaṁ dhuvaṁ // Utt.764

ēvuggadantē'vi mahātavodhanē, mahāmunī mahāpaïnnē mahāyasē
mahāniyaṇṭhijjamiṇaṁ mahāsuyaṁ, sē kāhaē mahayā vittharēṇaṁ // Utt.765

tuṭṭhō ya sēṇiō rāyā, iṇamudāhu kayañjalī
anāhattaṁ jahābhūyaṁ, suṭṭhu mē uvadaṁsiyaṁ // Utt.766

tujjhaṁ suladdhaṁ khu manussa jammaṁ, lābhā suladdhā ya tumē mahēsī!
tubbhē sanāhā ya sabandhavā ya, jaṁ bhē ṭhiyā maggē jinuttamāṇaṁ // Utt.767

taṁ si nāhō anāhāṇaṁ, savvabhūyāṇa sañjayā
khāmēmi tē mahābhāga! icchāmi anusāsiuṁ // Utt.768

pucchiūṇa maē tubbhaṁ, jhāṇavigghāō ya jō kaō
nimantiyā ya bhōgēhiṁ, taṁ savvaṁ marisēhi mē // Utt.769

ēvaṁ thuṇittāṇa sē rāyasīhō, anagārasīhaṁ paramāi bhattīē
saōrōhō ya sapariyaṇō sabandhavō, dhammānurattō vimalēṇa cēyasā // Utt.770

ūsasiyarōmakūvō, kāūṇa ya payāhiṇaṁ
abhivandiūṇa sirasā, aïyāō narāhivō // Utt.771

iyarō vi guṇasamiddhō, tiguttiguttō tidaṇḍaviraō ya
vihaga iva vippamukkō, viharaï vasuhaṁ vigayamōhō // Utt.772

tti bēmi. 



---------------------------------------------------------------------
[samuddapālīyaṁ]

campāē pāliē nāma, sāvaē āsi vāṇiē
mahāvīrassa bhagavaō, sīsē sō u mahappaṇō // Utt.773

nigganthē pāvayaṇē, sāvaē sē vi kōviē
pōēṇa vavaharantē, pihuṇḍaṁ nagaramāgaē // Utt.774

pihuṇḍē vavaharantassa, vāṇiō dēi dhūyaraṁ
taṁ sasattaṁ païgijjha, sadēsamaha patthiō // Utt.775

aha pāliyassa gharaṇī, samuddaṁmi pasavaī
aha bālaē tahiṁ jāē, samuddapāli tti nāmaē // Utt.776

khēmēṇa āgaē campaṁ, sāvaē vāṇiē gharaṁ
saṁvaḍḍhaī dharē tassa, dāraē sē suhōiē // Utt.777

bāvattarī kalāō ya, sikkhaī nīikōviē
jōvvaṇēṇa ya sampannē, suruvē piyadaṁsaṇē // Utt.778

tassa rūvavaïṁ bhajjaṁ, piyā āṇēi rūviṇiṁ
pāsāē kīlaē rammē, dēvō dōgundaō jahā // Utt.779

aha annayā kayāī, pāsāyālōyaṇē ṭhiō
vajjha maṇḍaṇasobhāgaṁ, vajjhaṁ pāsaï vajjhagaṁ // Utt.780

taṁ pāsiūṇa saṁviggō, samuddapālō iṇamabbavī
ahō'subhāṇa kammāṇaṁ, nijjāṇaṁ pāvagaṁ imaṁ // Utt.781

sambuddhō sō tahiṁ bhagavaṁ, paramasaṁvēgamāgaō
āpuccha'mmāpiyarō, pavvaē anagāriyaṁ // Utt.782

jahittu saggantha mahākilēsaṁ, mahantamōhaṁ kasiṇaṁ bhayāṇagaṁ
pariyāyadhammaṁ ca'bhirōyaejjā, vayāṇi sīlāṇi parīsahē ya // Utt.783

ahiṁsa saccaṁ ca atēṇagaṁ ca, tattō ya bambhaṁ apariggahaṁ ca
paḍivajjiyā pañca mahavvayāṇi, carijja dhammaṁ jinadēsiyaṁ vidū // Utt.784

savvēhiṁ bhūēhiṁ dayānukampī, khantikkhamē sañjayabambhayārī
sāvajjajōgaṁ parivajjayantō, carijja bhikkhū susamāhiindiē // Utt.785

kālēṇa kālaṁ viharejja raṭṭhē, balābalaṁ jāṇiya appaṇō ya
sīhō va saddēṇa na santasejjā vayajōga succā na asambhamāhu // Utt.786

uvēhamāṇō u parivvaejjā, piyamappiyaṁ savva titikkhaejjā
na savva savvattha'bhirōyaejjā, na yāvi pūyaṁ garahaṁ ca sañjaē // Utt.787

anēgacchandāmiha mānavēhiṁ, jē bhāvaō sē pagarēi bhikkhū
bhayabhēravā tattha uinti bhīmā, divvā maṇussā aduvā tiricchā // Utt.788

parīsahā duvvisahā anēgē, sīyanti jatthā bahukāyarā narā
sē tattha pattē na vahijja bhikkhu, saṅgāmasīsē iva nāgarāyā // Utt.789

sīōsiṇā daṁsamasā ya phāsā, āyaṅkā vivihā phusanti dēhaṁ
akukkuō tattha'hiyāsaejjā, rayāi khēvejja purākaḍāiṁ // Utt.790

pahāya rāgaṁ ca tahēva dōsaṁ, mōhaṁ ca bhikkha sayayaṁ viyakkhaṇō
mēru vva vāēṇa va akampamāṇō, parīsahē āyaguttē sahejjā // Utt.791

aṇunnaē nāvaṇaē mahēsī, na yāvi pūyaṁ garahaṁ ca sañjaē
sē ujjubhāvaṁ paḍivajja sañjaē, nivvāṇamaggaṁ viraē uvēi // Utt.792

araïraïsahē pahīṇasanthavē, viraē āyahiē pahāṇavē
paramaṭṭhapaēhiṁ ciṭṭhaī, chinnasōē amamē akiñcaṇē // Utt.793

vivittalayaṇāi bhaejja tāī, nirōvalēvāiṁ asanthaḍāiṁ
isīhiṁ ciṇṇāiṁ mahāyasēhiṁ, kāēṇa phāsejja parīsahāiṁ // Utt.794

sannāṇanāṇōvagaē mahēsī, anuttaraṁ cariuṁ dhammasañcayaṁ
anuttarē nāṇadharē jasaṁsī, obhāsaī suriē vaṁ'talikkhē // Utt.795

duvihaṁ khavēūṇa ya puṇṇapāvaṁ, niraṅgaṇē savvaō vippamukkē
tarittā samuddaṁ va mahābhavoghaṁ, samuddapālē apuṇāgamaṁ gaē // Utt.796

tti bēmi. 



---------------------------------------------------------------------
[rahanēmijjaṁ]

sōriyapuraṁmi nayarē, āsi rāyā mahiḍḍhiē
vasudēva tti nāmēṇaṁ, rāyalakkhaṇasañjuē // Utt.797

tassa bhajjā duvē āsī, rōhiṇī dēvaī tahā
tāsiṁ doṇhaṁ duvē puttā, iṭṭhā rāmakēsavā // Utt.798

sōriyapuraṁmi nayarē, āsi rāyā mahiḍḍhiē
samuddavijaē nāmaṁ, rāyalakkhaṇasañjuē // Utt.799

tassa bhajjā sivā nāma, tīsē puttō mahāyasō
bhagavaṁ ariṭṭhanēmi tti, lōganāhē damīsarē // Utt.800

sō'riṭṭhanēmināmō u, lakkhaṇassarasañjuō
aṭṭhasahassalakkhaṇadharō, gōyamō kālagacchavī // Utt.801

vajjarisahasaṅghayaṇō, samacaüraṁsō jhasōyarō
tassa rāyamaīkannaṁ, bhajjaṁ jāyaï kēsavō // Utt.802

aha sā rāyavarakannā, susīlā cārupēhaṇī
savvalakkhaṇasampannā, vijjusōyāmaṇippabhā // Utt.803

ahāha jaṇaō tīsē, vāsudēvaṁ mahiḍḍhiyaṁ
ihāgacchaü kumārō, jō sē kannaṁ dadāmi'haṁ // Utt.804

savvōsahīhiṁ ṇhaviō, kayakōuyamaṅgalō
divvajuyalaparihiō, ābharaṇēhiṁ vibhūsiō // Utt.805

mattaṁ ca gandhahatthiṁ ca, vāsudēvassa jeṭṭhagaṁ
ārūḍhō sōhaē ahiyaṁ, sirē cūḍāmaṇī jahā // Utt.806

aha ūsiēṇa chattēṇa, cāmarāhi ya sōhiē
dasāracakkēṇa taō, savvaō parivāriō // Utt.807

caüraṅgiṇīē sēnāē, raïyāē jahakkamaṁ
turiyāṇa sannināēṇaṁ, divvēṇaṁ gaganaṁ phusē // Utt.808

ēyārisāē iḍḍhīē, juttīē uttamāi ya
niyagāō bhavanāō, nijjāō vaṇhipuṅgavō // Utt.809

aha sō tattha nijjantō, dissa pānē bhayadduē
vāḍēhiṁ pañjarēhiṁ ca, sanniruddhē sudukkhiē // Utt.810

jīviyantaṁ tu sampattē, maṁsaṭṭhā bhakkhiyavvaē
pāsittā sē mahāpannē, sārahiṁ iṇamabbavī // Utt.811

kassa aṭṭhā imē pāṇā, ēē savvē suhēsiṇō
vāḍēhiṁ pañjarēhiṁ ca, sanniruddhā ya acchahiṁ? // Utt.812

aha sārahī taō bhaṇaī, ēē bhaddā u pāṇiṇō
tujjhaṁ vivāhakajjaṁmi, bhōyāvēuṁ bahuṁ janaṁ // Utt.813

sōūṇa tassa vayaṇaṁ, bahupāṇivināsaṇaṁ
cintēi sē mahāpannō, sānukkōsē jiēhiṁ ū // Utt.814

jaï majjha kāraṇā ēē, hammanti subahū jiyā
na mē ēyaṁ tu nissēsaṁ, paralōgē bhavissaī // Utt.815

sō kuṇḍalāṇa juyalaṁ, suttagaṁ ca mahāyasō
ābharaṇāṇi ya savvāṇi, sārahissa paṇāmaē // Utt.816

manapariṇāmō ya kaō, dēvā ya jahōiyaṁ samōiṇṇā
savvaḍḍhīi saparisā, nikkhamaṇaṁ tassa kāuṁ jē // Utt.817

dēvamanussaparivuḍō, sibiyārayaṇaṁ taō samāruḍhō
nikkhamiya bāragāō, rēvayayaṁmi ṭṭhiō bhagavaṁ // Utt.818

ujjāṇaṁ sampattō, ōiṇṇō uttamāu sīyāō
sāhassīi parivuḍō, aha nikkhamaī u cittāhiṁ // Utt.819

aha sē sugandhagandhīē, turiyaṁ maükuñciē
sayamēva luñcaī kēsē, pañcamuṭṭhīhiṁ samāhiō // Utt.820

vāsudēvō ya ṇaṁ bhaṇaī, luttakēsaṁ jiindiyaṁ
icchiyamanōrahaṁ turiyaṁ, pāvasu taṁ damīsarā // Utt.821

nāṇēṇaṁ daṁsaṇēṇaṁ ca, carittēṇaṁ tahēva ya
khantīē muttīē, vaḍḍhamāṇō bhavāhi ya // Utt.822

ēvaṁ tē rāmakēsavā, dasārā ya bahū janā
ariṭṭhanēmiṁ vandittā, abhigayā bāragāpuriṁ // Utt.823

sōūṇa rāyakannā, pavvajjaṁ sā jinassa u
nīhāsā ya nirānandā, sōgēṇa u samucchiyā // Utt.824

rāīmaī vicintēi, dhiratthu mama jīviyaṁ
jā haṁ tēṇa pariccattā, sēyaṁ pavvaïuṁ mama // Utt.825

aha sā bhamarasaṁnibhē, kuccaphaṇagapasāhiē
sayamēva luñcaī kēsē, dhiimantā vavassiyā // Utt.826

vāsudēvō ya ṇaṁ bhaṇaï, luttakēsaṁ jiindiyaṁ
saṁsārasāgaraṁ ghōraṁ, tara kannē! lahuṁ lahuṁ // Utt.827

sā pavvaïyā santī, pavvāvēsī tahiṁ bahuṁ
sayaṇaṁ pariyaṇaṁ cēva, sīlavantā bahussuyā // Utt.828

giriṁ rēvatayaṁ jantī, vāsēṇullā u antarā
vāsantē andhayāraṁmi, antō layaṇassa sāṭhiyā // Utt.829

cīvarāiṁ visārantī, jahā jāya tti pāsiyā
rahanēmī bhaggacittō, pacchā diṭṭhō ya tīi vi // Utt.830

bhīyā ya sā tahiṁ daṭṭhuṁ, ēgantē sañjayaṁ tayaṁ
bāhāhiṁ kāu saṅgopphaṁ, vēvamāṇī nisīyaī // Utt.831

aha sō'vi rāyaputtō, samuddavijayaṅgaō
bhīyaṁ pavēviyaṁ daṭṭhuṁ, imaṁ vakkaṁ udāharē // Utt.832

rahanēmī ahaṁ bhaddē! suruvē cārubhāsiṇī!
mamaṁ bhayāhi sutanu, na tē pīlā bhavissaī // Utt.833

ēhi tā bhuñjimō bhōē, māṇussaṁ khu sudullahaṁ
bhuttabhōgī taō pacchā, jinamaggaṁ carissimō // Utt.834

daṭṭhuṇa rahanēmiṁ taṁ, bhaggujjōyaparājiyaṁ
rāimaī asambhantā, appāṇaṁ saṁvarē tahiṁ // Utt.835

aha sā rāyavarakannā, suṭṭhiyā niyamavvaē
jāī kulaṁ ca sīlaṁ ca, rakkhamāṇī tayaṁ vaē // Utt.836

jaï si ruvēṇa vēsamaṇō, laliēṇa nalakubbarō
tahā vi tē na icchāmi, jaï'si sakkhaṁ purandarō // Utt.837

dhiratthu tē'jasōkāmī, jō taṁ jīviyakāraṇā
vantaṁ icchasi āvēuṁ, sēyaṁ tē maraṇaṁ bhavē // Utt.838

ahaṁ ca bhōgarāyassa, taṁ ca si andhagavaṇhiṇō
mā kulē gandhaṇā hōmō, sañjamaṁ nihuō cara // Utt.839

jaï taṁ kāhisi bhāvaṁ, jā jā dicchasi nāriō
vāyāviddhō vva haḍō, aṭṭhiappā bhavissasi // Utt.840

gōvālō bhaṇḍavālō vā, jahā taddavva nissarō
ēvaṁ anissarō taṁ pi, sāmaṇṇassa bhavissasi // Utt.841

kōhaṁ mānaṁ nigiṇhittā, māyaṁ lobhaṁ ca savvasō
indiyāiṁ vasē kāuṁ, appāṇaṁ uvasaṁharē // Utt.842

tīsē sō vayaṇaṁ soccā, sañjayāē subhāsiyaṁ
aṅkusēṇa jahā nāgō, dhammē sampaḍivāiō // Utt.843

managuttō vayaguttō, kāyaguttō jiindiō
sāmaṇṇaṁ niccalaṁ phāsē, jāvajjīvaṁ daḍhavvaō // Utt.844

uggaṁ tavaṁ carittāṇaṁ, jāyā donni vi kēvalī
savvaṁ kammaṁ khavittāṇaṁ, siddhiṁ pattā anuttaraṁ // Utt.845

ēvaṁ karenti sambuddhā, paṇḍiyā paviyakkhaṇā
viṇiyaṭṭanti bhōgēsu, jahā sō purisottamō // Utt.846

tti bēmi. 



---------------------------------------------------------------------
[kēsigōyamijjaṁ]

jiṇē pāsi tti nāmēṇa, arahā lōgapūiō
sambuddhappā ya savvannū, dhammatitthayarē jinē // Utt.847

tassa lōgapaīvassa, āsi sīsē mahāyasē
kēsī kumārasamaṇē, vijjācaraṇapāragē // Utt.848

ōhināṇasuē buddhē, sīsasaṅghasamāulē
gāmāṇugāmaṁ rīyantē, sāvatthiṁ puramāgaē // Utt.849

tinduyaṁ nāma ujjāṇaṁ, taṁmi nagaramaṇḍalē
phāsuē sijjasanthārē, tattha vāsamuvāgaē // Utt.850

aha tēṇēva kālēṇaṁ, dhammatitthayarē jinē
bhagavaṁ vaddhamāṇu tti, savvalōgaṁmi vissuē // Utt.851

tassa lōgapaīvassa, āsi sīsē mahāyasē
bhagavaṁ gōyamē nāmaṁ, vijjācaraṇapāraē // Utt.852

bārasaṅgaviū buddhē, sīsasaṅghasamāulē
gāmānugāmaṁ rīyantē, sē'vi sāvatthimāgaē // Utt.853

koṭṭhagaṁ nāma ujjāṇaṁ, taṁmī nagaramaṇḍalē
phāsuē sijjasanthārē, tattha vāsamuvāgaē // Utt.854

kēsī kumārasamaṇē, gōyamē ya mahāyasē
ubhaō'vi tattha vihariṁsu, allīṇā susamāhiyā // Utt.855

ubhaō sīsasaṅghāṇaṁ, sañjayāṇaṁ tavassiṇaṁ
tattha cintā samuppannā, guṇavantāṇa tāiṇaṁ // Utt.856

kērisō vā imō dhammō, imō dhammō va kērisō?
āyāradhammapaṇihī, imā vā sā va kērisī? // Utt.857

cāujjāmō ya jō dhammō, jō imō pañcasikkhiō
dēsiō vaddhamāṇēṇa pāsēṇa ya mahāmunī // Utt.858

acēlaō ya jō dhammō, jō imō santaruttarō
ēgakajjapavannāṇaṁ, visēsē kiṁ nu kāraṇaṁ? // Utt.859

aha tē tattha sīsāṇaṁ, vinnāya pavitakkiyaṁ
samāgamē kayamaī, ubhaō kēsigōyamā // Utt.860

gōyamē paḍiruvannū, sīsasaṅghasamāulē
jeṭṭhaṁ kulamavekkhantō, tinduyaṁ vanamāgaō // Utt.861

kēsī kumārasamaṇē, gōyamaṁ dissamāgayaṁ
paḍiruvaṁ paḍivattiṁ, sammaṁ sampaḍivajjaī // Utt.862

palālaṁ phāsuyaṁ tattha, pañcamaṁ kusataṇāṇi ya
gōyamassa nisejjāē, khippaṁ sampaṇāmaē // Utt.863

kēsī kumārasamaṇē, gōyamē ya mahāyasē
ubhaō nisaṇṇā sōhanti, candasūrasamappabhā // Utt.864

samāgayā bahū tattha, pāsaṇḍā kōugā miyā
gihatthāṇaṁ anēgāō, sāhassīō samāgayā // Utt.865

dēvadānavagandhavvā, jakkharakkhasakiṁnarā
adissāṇaṁ ca bhūyāṇaṁ, āsī tattha samāgamō // Utt.866

pucchāmi tē mahābhāga! kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.867

puccha bhantē! jahicchaṁ tē, kēsiṁ gōyamamabbavī
taō kēsī aṇunnāē, gōyamaṁ iṇamabbavī // Utt.868

cāujjāmō ya jō dhammō, jō imō pañcasikkhiō
dēsiō vaddhamāṇēṇaṁ, pāsēṇa ya mahāmunī // Utt.869

ēgakajjapavannāṇaṁ, visēsē kiṁ nu kāraṇaṁ?
dhammē duvihē mēhāvī, kahaṁ vippaccaō na tē? // Utt.870

taō kēsiṁ buvantaṁ tu, gōyamō iṇamabbavī
pannā samikkhaē dhammaṁ, tattaṁ tattavinicchiyaṁ // Utt.871

purimā ujjujaḍā u, vaṅkajaḍā ya pacchimā
majjhimā ujjupannā u, tēṇa dhammē duhā kaē // Utt.872

purimāṇaṁ duvvisojjhō u, carimāṇaṁ duranupālaō
kappō majjhimagāṇaṁ tu, suvisojjhō supālaō // Utt.873

sāhu gōyama! pannā tē, chinnō mē saṁsaō imō
annō vi saṁsaō majjhaṁ, taṁ mē kahasu gōyamā! // Utt.874

acēlagō ya jō dhammō, jō imō santaruttarō
dēsiō vaddhamāṇēṇa, pāsēṇa ya mahājasā // Utt.875

ēgakajjapavannāṇaṁ, visēsē kiṁ nu kāraṇaṁ?
liṅgē duvihē mēhāvī, kahaṁ vippaccaō na tē? // Utt.876

taō kēsiṁ buvāṇaṁ tu, gōyamō iṇamabbavī
vinnāṇēṇa samāgamma, dhammasāhaṇamicchiyaṁ // Utt.877

paccayatthaṁ ca lōgassa, nānāvihavigappaṇaṁ
jattatthaṁ gahaṇatthaṁ ca, lōgē liṅgapaōyaṇaṁ // Utt.878

aha bhavē païnnā u, mokkhasabbhūyasāhaṇā
nāṇaṁ ca daṁsaṇaṁ cēva, carittaṁ cēva nicchaē // Utt.879

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.880

anēgāṇaṁ sahassāṇaṁ, majjhē ciṭṭhasi gōyamā!
tē ya tē ahigacchanti, kahaṁ tē nijjiyā tumē? // Utt.881

ēgē jiē jiyā pañca, pañca jiē jiyā dasa
dasahā u jiṇittāṇaṁ, savvasattū jiṇāma'haṁ // Utt.882

sattū ya ii kē vuttē? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.883

ēga'ppē ajiē sattū, kasāyā indiyāṇi ya
tē jiṇittu jahānāyaṁ, viharāmi ahaṁ munī // Utt.884

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.885

dīsanti bahavē lōē, pāsabaddhā sarīriṇō
mukkapāsō lahubbhūō, kahaṁ taṁ viharasī munī! // Utt.886

tē pāsē savvasō chittā, nihantūṇa uvāyaō
mukkapāsō lahubbhūō, viharāmi ahaṁ munī! // Utt.887

pāsā ya ii kē vuttā? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.888

rāgaddōsādaō tivvā, nēhapāsā bhayaṅkarā
tē chindittā jahānāyaṁ, viharāmi jahakkamaṁ // Utt.889

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.890

antō hiayasambhūyā, layā ciṭhṭhaï gōyamā!
phalēi visabhakkhīṇaṁ, sā u uddhariyā kahaṁ? // Utt.891

taṁ layaṁ savvasō chittā, uddharittā samūliyaṁ
viharāmi jahānāyaṁ, mukkō mi visabhakkhaṇaṁ // Utt.892

layā ya ii kā vuttā? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.893

bhavataṇhā layā vuttā, bhīmā bhīmaphalōdayā
tamucchittu jahānāyaṁ, viharāmi mahāmunī! // Utt.894

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasuṁ gōyamā! // Utt.895

sampajjaliyā ghōrā, aggī ciṭṭhaï gōyamā!
jē ḍahanti sarīratthē, kahaṁ vijjhāviyā tumē? // Utt.896

mahāmēhappasūyāō, gijjha vāri jaluttamaṁ
siñcāmi sayayaṁ dēhaṁ, sittā nō ḍahanti mē // Utt.897

aggī ya ii kē vuttā, kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.898

kasāyā aggiṇō vuttā, suyasīlatavō jalaṁ
suyadhārābhihayā santā, bhinnā hu na ḍahanti mē // Utt.899

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.900

ayaṁ sāhassiō bhīmō, duṭṭhassō paridhāvaī
jaṁsi gōyama! āruḍhō, kahaṁ tēṇa na hīrasi? // Utt.901

padhāvantaṁ nigiṇhāmi, suyarassīsasamāhiyaṁ
na mē gacchaï ummaggaṁ, maggaṁ ca paḍivajjaī // Utt.902

āsē ya ii kē vuttē? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.903

manō sāhassiō bhīmō, duṭṭhassō paridhāvaī
taṁ sammaṁ tu nigiṇhāmi, dhammasikkhāi kanthagaṁ // Utt.904

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.905

kuppahā bahavē lōē, jēhiṁ nāsanti jantuṇō
addhāṇē kahaṁ vaṭṭantō, taṁ na nāsasi gōyamā!? // Utt.906

jē ya maggēṇa gacchanti, jē ya ummaggapaṭṭhiyā
tē savvē vēiyā majjhaṁ, tē na nassāmahaṁ munī! // Utt.907

maggē ya ii kē vuttē, kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.908

kuppavayaṇapāsaṇḍī, savvē ummaggapaṭṭhiyā
sammaggaṁ tu jinakkhāyaṁ, ēsa maggē hi uttamē // Utt.909

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.910

mahāudagavēgēṇa, vujjhamāṇāṇa pāṇiṇaṁ
saraṇaṁ gaïṁ païṭṭhā ya, dīvaṁ kaṁ mannasī? munī! // Utt.911

atthi ēgō mahādīvō, vārimajjhē mahālaō
mahāudagavēgassa, gaī tattha na vijjaī // Utt.912

dīvē ya ii kē vuttē? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.913

jarāmaraṇavēgēṇaṁ, vujjhamāṇāṇa pāṇiṇaṁ
dhammō dīvō païṭṭhā ya, gaī saraṇamuttamaṁ // Utt.914

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.915

annavaṁsi mahōhaṁsi, nāvā viparidhāvaī
jaṁsi gōyamamārūḍhō kahaṁ pāraṁ gamissasi? // Utt.916

jā u assāviṇī nāvā, na sā pārassa gāmiṇī
jā nirassāviṇī nāvā, sā u pārassa gāmiṇī // Utt.917

nāvā ya ii kā vuttā? kēsī gōyamamabbavī
taō kēsiṁ buvantaṁ tu, gōyamō iṇamabbavī // Utt.918

sarīramāhu nāva tti, jīvō vuccaï nāviō
saṁsārō aṇṇavō vuttō, jaṁ taranti mahēsiṇō // Utt.919

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.920

andhayārē tamē ghōrē, ciṭṭhanti pāṇiṇō bahū
kō karissaï ujjōyaṁ? savvalōyaṁmi pāṇiṇaṁ // Utt.921

uggaō vimalō bhānū, savvalōyapabhaṅkarō
sō karissaï ujjōyaṁ, savvalōyaṁmi pāṇiṇaṁ // Utt.922

bhānu ya ii kē vuttē? kēsī gōyamamabbavī
kēsimēvaṁ buvantaṁ tu gōyamō iṇamabbavī // Utt.923

uggaō khīṇasaṁsārō, savvannū jinabhakkharō
sō karissaï ujjōyaṁ, savvalōyaṁmi pāṇiṇaṁ // Utt.924

sāhu gōyama! pannā tē, chinnō mē saṁsaō imō
annō'vi saṁsaō majjhaṁ, taṁ mē kahasu gōyamā! // Utt.925

sārīramānasē dukkhē, bajjhamāṇāṇa pāṇiṇaṁ
khēmaṁ sivamanābāhaṁ, ṭhāṇaṁ kiṁ mannasī? munī! // Utt.926

atthi ēgaṁ dhuvaṁ ṭhāṇaṁ lōgaggaṁmi durāruhaṁ
jattha natthi jarāmaccū, vāhiṇō vēyaṇā tahā // Utt.927

ṭhāṇē ya ii kē vuttē? kēsī gōyamamabbavī
kēsimēvaṁ buvantaṁ tu, gōyamō iṇamabbavī // Utt.928

nivvāṇaṁ ti abāhaṁ ti, siddhī lōgaggamēva ya
khēmaṁ sivaṁ anābāhaṁ, jaṁ taranti mahēsiṇō // Utt.929

taṁ ṭhāṇaṁ sāsayaṁ vāsaṁ, lōgaggaṁmi durāruhaṁ
jaṁ sampattā na sōyanti, bhavōhantakarā munī // Utt.930

sāhu gōyama! pannā tē, chinnō mē saṁsaō imō
namō tē saṁsāyātīta! savvasuttamahōyahī // Utt.931

ēvaṁ tu saṁsaē chinnē, kēsī ghōraparakkamē
abhivandittā sirasā, gōyamaṁ tu mahāyasaṁ // Utt.932

pañcamahavvayaṁ dhammaṁ, paḍivajjaï bhāvaō
purimassa pacchimaṁmi, maggē tattha suhāvahē // Utt.933

kēsīgōyamaō niccaṁ, taṁmi āsi samāgamē
suyasīlasamukkasō, mahatthatthavinicchaō // Utt.934

tōsiyā parisā savvā, sammaggaṁ samuvaṭṭhiyā
santhuyā tē pasīyantu, bhayavaṁ kēsigōyamē // Utt.935

tti bēmi. 



---------------------------------------------------------------------
[pavayaṇamāyā]

aṭṭha pavayaṇamāyāō, samiī guttī tahēva ya
pañcēva ya samiīō, taō guttīu āhiā // Utt.936

iriyābhāsēsaṇā''dānē, uccārē samiī iya
managuttī vayaguttī, kāyaguttī ya aṭṭhamā // Utt.937

ēyāō aṭṭha samiīō, samāsēṇa viyāhiyā
duvālasaṅgaṁ jiṇakkhāyaṁ, māyaṁ jattha u pavayaṇaṁ // Utt.938

ālambaṇēṇa kālēṇaṁ, maggēṇa jayaṇāi ya
caükāraṇaparisuddhaṁ, sañjaē iriyaṁ riē // Utt.939

tattha ālambaṇaṁ nāṇaṁ, daṁsaṇaṁ caraṇaṁ tahā
kālē ya divasē vuttē, maggē uppahavajjiē // Utt.940

davvaō khettaō cēva, kālaō bhāvaō tahā
jayaṇā caüvvihā vuttā, taṁ mē kittayaō suṇa // Utt.941

davvaō cakkhusā pēhē, jugamittaṁ ca khettaō
kālaō jāva rīejjā, uvaüttē ya bhāvaō // Utt.942

indiyatthē vivajjittā, sajjhāyaṁ cēva pañcahā
tammuttī tappurakkārē, uvaüttē riyaṁ riē // Utt.943

kōhē mānē ya māyāē, lobhē ya uvaüttayā
hāsē bhayē mōhariē, vikahāsu tahēva ya // Utt.944

ēyāiṁ aṭṭha ṭhāṇāiṁ, parivajjitu sañjaē
asāvajjaṁ miyaṁ kālē, bhāsaṁ bhāsijja pannavaṁ // Utt.945

gavēsaṇāē gahaṇē ya paribhōgēsaṇā ya jā
āhārōvahisejjāē, ēē tinni visōhaē // Utt.946

uggamuppāyaṇaṁ paḍhamē, bīē sōhejja ēsaṇaṁ
paribhōyaṁmi caükkaṁ, visōhejja jayaṁ jaī // Utt.947

ahōvahōvaggahiyaṁ, bhaṇḍagaṁ duvihaṁ munī
giṇhantō nikkhivantō vā, paüñjejja imaṁ vihiṁ // Utt.948

cakkhusā paḍilēhittā, pamajjejja jayaṁ jaī
āiē nikkhivejjā vā, duhaō'vi samiē sayā // Utt.949

uccāraṁ pāsavaṇaṁ, khēlaṁ siṅghāṇa jalliyaṁ
āhāraṁ uvahiṁ dēhaṁ, annaṁ vāvi tahāvihaṁ // Utt.950

anāvāyamasaṁlōē, anāvāē cēva hōi saṁlōē
āvāyamasaṁlōē, āvāē cēva saṁlōē // Utt.951

anāvāyamasaṁlōē, parassa'nuvaghāiē
samē ajjhusirē vā'vi, acirakālakayaṁmi ya // Utt.952

vicchinnē duramōgaḍhē, nāsannē bilavajjiē
tasapāṇabīyarahiē, uccārāīṇi vōsirē // Utt.953

ēyāō pañca samiīō, samāsēṇa viyāhiyā
ettō ya taō guttīō, vocchāmi anupuvvasō // Utt.954

saccā tahēva mōsā ya, saccamōsā tahēva ya
caütthī asaccamōsā ya, managutti caüvvihā // Utt.955

saṁrambhasamārambhē, ārambhē ya tahēva ya
manaṁ pavattamāṇaṁ tu, niyattejja jayaṁ jaī // Utt.956

saccā tahēva mōsā ya, saccamōsā tahēva ya
caütthī asaccamōsā ya, vaïguttī caüvvihā // Utt.957

saṁrambhasamārambhē, ārambhē ya tahēva ya
vayaṁ pavattamāṇaṁ tu niyattejja jayaṁ jaī // Utt.958

ṭhāṇē nisīyaṇē cēva, tahēva ya tuyaṭṭaṇē
ullaṅghaṇē pallaṅghaṇē, indiyāṇa ya juñjaṇē // Utt.959

saṁrambhasamārambhē ārambhaṁmi tahēva ya
kāyaṁ pavattamāṇaṁ tu, niyattejja jayaṁ jaī // Utt.960

ēyāō pañca samiīō, caraṇassa ya pavattaṇē
guttī niyattaṇē'vuttā, asubhatthēsu savvasō // Utt.961

ēāō pavayaṇamāyā, jē sammaṁ āyarē munī
sō khippaṁ savvasaṁsārā, vippasuccaī paṇḍiē // Utt.962

tti bēmi. 



---------------------------------------------------------------------
[jaṇṇaïjjaṁ]

māhaṇakulasambhūō, āsi vippō mahāyasō
jāyāī jamajannaṁmi, jayaghōsē tti nāmaō // Utt.963

indiyaggāmaniggāhī, maggagāmī mahāmunī
gāmāṇuggāmaṁ rīyantē, pattō vāṇārasiṁ puriṁ // Utt.964

vāṇārasīē bahiyā, ujjāṇaṁmi manōramē
phāsuē sejjasanthārē, tattha vāsamuvāgaē // Utt.965

aha tēṇēva kālēṇaṁ, purīē tattha māhaṇē
vijayaghōsē tti nāmēṇa, jaṇṇaṁ jayaï vēyavī // Utt.966

aha sē tattha anagārē, māsakkhamaṇapāraṇē
vijayaghōsassa jaṇṇaṁmi, bhikkhamaṭṭhā uvaṭṭhiē // Utt.967

samuvaṭṭhiyaṁ tahiṁ santaṁ, jāyagō paḍisēhaē
na hu dāhāmi tē bhikkhaṁ, bhikkhū! jāyāhi annaō // Utt.968

jē ya vēyaviū vippā, jannamaṭṭhā ya jē diyā
jōisaṅgaviū jē ya, jē ya dhammāṇa pāragā // Utt.969

jē samatthā samuddhattuṁ, paraṁ appāṇamēva ya
tēsiṁ annamiṇaṁ dēyaṁ, bhō bhikkhū! savvakāmiyaṁ // Utt.970

sō tattha ēvaṁ paḍisiddhō, jāyagēṇa mahāmunī
na vi ruṭṭhō na vi tuṭṭhō, uttamaṭṭhagavēsaō // Utt.971

na'nnaṭṭhaṁ pāṇahēuṁ vā, navi nivvāhaṇāya vā
tēsiṁ vimokkhaṇaṭṭhāē, imaṁ vayaṇamabbavī // Utt.972

navi jāṇāsi vēyamuhaṁ, navi jannāṇa jaṁ muhaṁ
nakkhattāṇa muhaṁ jaṁ ca, jaṁ ca dhammāṇa vā muhaṁ // Utt.973

jē samatthā samuddhattuṁ, paraṁ appāṇamēva ya
na tē tumaṁ viyāṇāsi, aha jāṇāsi tō bhaṇa // Utt.974

tassa'kkhēvapamokkhaṁ tu, acayantō tahiṁ diō
saparisō pañjalī hōuṁ, pucchaī taṁ mahāmunī // Utt.975

vēyāṇaṁ ca muhaṁ būhi, būhi jannāṇaṁ jaṁ muhaṁ
nakkhattāṇa muhaṁ būhi, būhi dhammāṇa vā muhaṁ // Utt.976

jē samatthā samuddhattuṁ, paraṁ appāṇamēva ya
ēyaṁ mē saṁsayaṁ savvaṁ, sāhū! kahasu pucchiō // Utt.977

aggihuttamuhā vēyā, jannaṭṭhī vēyasā muhaṁ
nakkhattāṇaṁ muhaṁ candō, dhammāṇa kāsavō muhaṁ // Utt.978

jahā candaṁ gahāīyā, ciṭṭhantī pañjalīuḍā
vandamāṇā namaṁsantā, uttamaṁ manahāriṇō // Utt.979

ajāṇagā jannavāī, vijjāmāhaṇasampayā
mūḍhā sajjhāyatavasā, bhāsacchannā iva'ggiṇō // Utt.980

jō lōē bambhaṇō vuttō aggī va mahiō jahā
sayā kusalasandiṭṭhaṁ, taṁ vayaṁ būma māhaṇaṁ // Utt.981

jō na sajjaï āgantuṁ, pavvayantō na sōyaī
ramaï ajjavayaṇaṁmi, taṁ vayaṁ būma māhaṇaṁ // Utt.982

jāyarūvaṁ jahāmaṭṭhaṁ, niddhantamalapāvagaṁ
rāgadōsabhayāīyaṁ, taṁ vayaṁ būma māhaṇaṁ // Utt.983

tavassiyaṁ kisaṁ dantaṁ avaciyamaṁsasōṇiyaṁ
suvvayaṁ pattanivvāṇaṁ, taṁ vayaṁ būma māhaṇaṁ // Utt.984

tasē pāṇē viyāṇettā, saṅgahēṇa ya thāvarē
jō na hiṁsaï tivihēṇaṁ, taṁ vayaṁ būma māhaṇaṁ // Utt.985

kōhā vā jaï vā hāsā, lōhā vā jaï vā bhayā
musaṁ na vayaī jō u, taṁ vayaṁ būma māhaṇaṁ // Utt.986

cittamantamacittaṁ vā, appaṁ vā jaï vā bahuṁ
na giṇhāi adattaṁ jē, taṁ vayaṁ būma māhaṇaṁ // Utt.987

divvamānusatēricchaṁ, jō na sēvaï mēhuṇaṁ
manasā kāyavakkēṇaṁ, taṁ vayaṁ būma māhaṇaṁ // Utt.988

jahā pōmaṁ jalē jāyaṁ, nōvalippaï vāriṇā
ēvaṁ alittaṁ kāmēhiṁ, taṁ vayaṁ būma māhaṇaṁ // Utt.989

alōluyaṁ muhājīviṁ, anagāraṁ akiñcaṇaṁ
asaṁsattaṁ gihatthēsu, taṁ vayaṁ būma māhaṇaṁ ।। [pra0] [jahittā puvvasañjōgaṁ, nāisaṅgē ya bandhavē । jō na sajjaï bhōgēsu, taṁ vayaṁ būma māhaṇaṁ ।] // Utt.990

pasubandhā savvavēyā jaṭṭhaṁ ca pāvakammuṇā
na taṁ tāyanti dussīlaṁ, kammāṇi balavanti hi // Utt.991

navi muṇḍiēṇa samaṇō, na oṃkārēṇa bambhaṇō
na munī raṇṇavāsēṇaṁ, kusacīrēṇa na tāvasō // Utt.992

samayāē samaṇō hōi, bambhacērēṇa bambhaṇō
nāṇēṇa ya munī hōi, tavēṇa hōi tāvasō // Utt.993

kammuṇā bambhaṇō hi, kammuṇā hōi khattiō
vaīsō kammuṇā hōi, suddō havaï kammuṇā // Utt.994

ēē pāukarē buddhē, jēhiṁ hōi siṇāyaō
savvakammavinimmukkaṁ, taṁ vayaṁ būma māhaṇaṁ // Utt.995

ēvaṁ guṇasamāuttā, jē bhavanti diuttamā
tē samatthā samuddhattuṁ, paraṁ appāṇamēva ya // Utt.996

ēvaṁ tu saṁsaē chinnē, vijayaghōsē ya māhaṇē
samudāyā tayaṁ taṁ tu, jayaghōsaṁ mahāmuniṁ // Utt.997

tuṭṭhē ya vijayaghōsē, iṇamudāhu kayañjalī
māhaṇattaṁ jahābhūyaṁ, suṭṭhu mē uvadaṁsiyaṁ // Utt.998

tubbhē jaïyā jannāṇaṁ, tubbhē vēyaviū viū
jōisaṅgaviū tubbhē, tubbhē dhammāṇa pāragā // Utt.999

tubbhē samatthā samuddhattuṁ, paraṁ appāṇamēva ya
tayanuggahaṁ karēha'mhaṁ, bhikkhēṇaṁ bhikkhu uttamā // Utt.1000

na kajjaṁ majjha bhikkhēṇaṁ, khippaṁ nikkhamasū diyā!
mā bhamihisi bhayāvattē, ghōrē saṁsārasāgarē // Utt.1001

uvalēvō hōi bhōgēsu, abhōgī nōvalippaï
bhōgī bhamaī saṁsārē, abhōgī vippamuccaī // Utt.1002

ullō sukkō ya dō chūḍhā, gōlayā maṭṭiyāmayā
dō'vi āvaḍiyā kuḍḍē, jō ullō sō'ttha laggaī // Utt.1003

ēvaṁ lagganti dummēhā, jē narā kāmalālasā
virattā u na lagganti, jahā sē sukkē gōlaē // Utt.1004

ēvaṁ sē vijayaghōsē, jayaghōsassa antiē
anagārassa nikkhantō, dhammaṁ soccā anuttaraṁ // Utt.1005

khavittā puvvakammāiṁ, sañjamēṇa tavēṇa ya
jayaghōsavijayaghōsā, siddhiṁ pattā anuttaraṁ // Utt.1006

tti bēmi. 



---------------------------------------------------------------------
[sāmāyārī]

sāmāyāriṁ pavakkhāmi, savvadukkhavimokkhaṇiṁ
jaṁ carittāṇa nigganthā, tiṇṇā saṁsārasāgaraṁ // Utt.1007

paḍhamā āvassiyā nāma, biiyā ya nisīhiyā
āpucchaṇā ya taïyā, caütthī paḍipucchaṇā // Utt.1008

pañcamī chandaṇā nāma, icchākārō ya chaṭṭhaō
sattamō micchākārō u, tahakkārō ya aṭṭhamō // Utt.1009

abbhuṭṭhāṇaṁ ca navamaṁ, dasamī uvasampayā
sā dasaṅgā sāhūṇaṁ, sāmāyārī pavēiyā // Utt.1010

gamanē āvassiyaṁ kujjā, ṭhāṇē kujjā nisīhiyaṁ
āpucchaṇaṁ sayaṅkaraṇē, parakaraṇē paḍipucchāṇaṁ // Utt.1011

chandaṇā davvajāēṇaṁ, icchākārō ya sāraṇē
micchākārō ya nindāē, tahakkārō paḍissuē // Utt.1012

abbhuṭṭhāṇaṁ gurupūyā, acchaṇē uvasampayā
ēvaṁ dupañcasañjuttā, sāmāyārī pavēiyā // Utt.1013

puvvillaṁmi caübbhāē, āiccaṁmi samuṭṭhiiē
bhaṇḍayaṁ paḍilēhittā, vandittā ya taō guruṁ // Utt.1014

pucchijjā pañjaliuḍō, kiṁ kāyavvaṁ maē ihaṁ?
icchaṁ niōiuṁ bhantē!, vēyāvaccē va sajjhāē // Utt.1015

vēyāvaccē niuttēṇa, kāyavvaṁ agilāyaō
sajjhāē vā niuttēṇa, savvadukkhavimokkhaṇē // Utt.1016

divasassa caürō bhāgē, bhikkhu kujjā viyakkhaṇō
taō uttaraguṇē kujjā, dinabhāgēsu caüsu vi // Utt.1017

paḍhamaṁ pōrisi sajjhāyaṁ, bīyaṁ jhāṇaṁ jhiyāyaī
taïyāē bhikkhāyariyaṁ, puṇō caütthīi sajjhāyaṁ // Utt.1018

āsāḍhē māsē dupayā, pōsē māsē caüppayā
cittāsōēsu māsēsu, tippayā havaï pōrisī // Utt.1019

aṅgulaṁ sattarattēṇaṁ, pakkhēṇaṁ ca duraṅgulaṁ
vaḍḍhaē hāyaē vā'vi, māsēṇaṁ caüraṅgulaṁ // Utt.1020

āsāḍhabahulē pakkhē, bhaddavaē kattiē ya pōsē ya
phagguṇavaïsāhēsu ya, boddhavvā ōmarattāō // Utt.1021

jeṭhṭhāmulē āsāḍhasāvaṇē, chahiṁ aṅgulēhiṁ paḍilēhā
aṭṭhahi bīiyatayaṁmi, taïē dasa aṭṭhahiṁ caütthē // Utt.1022

ratiṁ pi caürō bhāgē, bhikkhū kujjā viyakkhaṇō
taō uttaraguṇē kujjā, rāibhāēsu caüsu vi // Utt.1023

paḍhamaṁ pōrisi sajjhāyaṁ, bīyaṁ jhāṇaṁ jhiyāyaī
taïyāē niddamokkhaṁ tu, caütthī bhujjō vi sajjhāyaṁ // Utt.1024

jaṁ nēi jayā rattiṁ, nakkhattaṁ taṁmi nahacaübbhāē
sampattē viramejjā, sajjhāyaṁ paōsakālaṁmi // Utt.1025

tammēva ya nakkhattē, gayaṇaṁ caübbhāga sāvasēsaṁmi
vērattiyampi kālaṁ, paḍilēhittā munī kujjā // Utt.1026

puvvillaṁmi caübbhāē, paḍilēhittāṇa bhaṇḍayaṁ
guruṁ vandittu sajjhāyaṁ, kujjā dukkhavimokkhaṇaṁ // Utt.1027

pōrisīē caübbhāē, vandittāṇaṁ taō guruṁ
apaḍikkamittā kālassa, bhāyaṇaṁ paḍilēhaē // Utt.1028

muhapottiṁ paḍilēhittā, paḍilēhijja gocchagaṁ
gocchagalaïyaṅguliō, vatthāiṁ paḍilēhaē // Utt.1029

uḍḍhaṁ thiraṁ aturiyaṁ, puvvaṁ tā vatthamēva paḍilēhē
tō biiyaṁ papphōḍē, taïyaṁ ca puṇō pamajjijjā // Utt.1030

anaccāviyaṁ avaliyaṁ, anānubandhiṁ amōsaliṁ cēva
chappurimā nava khōḍā, pāṇīpāṇivisōhaṇaṁ // Utt.1031

ārabhaḍā saṁmaddā, vajjēyavvā ya mōsalī taïyā
papphōḍaṇā caütthī, vikkhittā vēiyā chaṭṭhī // Utt.1032

pasiḍhilapalambalōlā, ēgāmōsā anēgarūvadhuṇā
kuṇaï pamāṇi pamāyaṁ, saṅkiya gaṇaṇōvagaṁ kujjā // Utt.1033

anūnāirittapaḍilēhā, avivaccāsā tahēva ya
paḍhamaṁ payaṁ pasatthaṁ, sēsāṇi u appasatthāiṁ // Utt.1034

paḍilēhaṇaṁ kuṇantō, mihō kahaṁ kuṇaï janavayakahaṁ vā
dēi va paccakkhāṇaṁ, vāēi sayaṁ paḍicchaï vā // Utt.1035

puḍhavī-āukkāē, tēū-vāū-vaṇassaï-tasāṇaṁ
paḍilēhaṇā apamattō, chaṇhaṁ pi virāhaō hōi // Utt.1036

taïyāē pōrisīē, bhattaṁ pānaṁ gavēsaē
chaṇhaṁ annatarāgaṁmi, kāraṇaṁmi samuṭṭhiē // Utt.1037

vēyaṇa vēyāvaccē, iriyaṭṭhāē ya sañjamaṭṭhāē
taha pāṇavattiyāē, chaṭṭhaṁ puṇa dhammacintāē // Utt.1038

nigganthō dhiimantō, nigganthī vi na karejja chahiṁ cēva
ṭhāṇēhiṁ u imēhiṁ, aṇaïkkamaṇā ya sē hōi // Utt.1039

āyaṅkē uvasaggē, titikkhayā bambhacēraguttīsu
pāṇidayā tavahēuṁ, sarīvocchēyaṇaṭṭhāē // Utt.1040

avasēsaṁ bhaṇḍagaṁ gijjhā, cakkhusā paḍilēhaē
paramaddhajōyaṇāō, vihāraṁ viharē munī // Utt.1041

caütthīē pōrisīē, nikkhivittāṇa bhāyaṇaṁ
sajjhāyaṁ ca taō kujjā, savvabhāvavibhāvaṇaṁ // Utt.1042

pōrisīē caübbhāē, vandittāṇa taō guruṁ
paḍikkamittā kālassa, sejjaṁ tu paḍilēhaē // Utt.1043

pāsavaṇuccārabhūmiṁ ca, paḍilēhijjā jayaṁ jaī
kāussaggaṁ taō kujjā, savvadukkhavimokkhaṇaṁ // Utt.1044

dēvasiyaṁ ca aīyāraṁ, cintijjā anupuvvasō
nāṇē ya daṁsaṇē cēva, carittaṁmi tahēva ya // Utt.1045

pāriya kāussaggō, vandittāṇa taō guruṁ
dēvasiyaṁ tu aīyāraṁ, ālōejja jahakkammaṁ // Utt.1046

paḍikkamittāṇa nissallō, vandittāṇa taō guruṁ
kāussaggaṁ taō kujjā, savvadukkhavimokkhaṇaṁ // Utt.1047

siddhāṇaṁ santhavaṁ kiccā vandittāṇa taō guruṁ
thuimaṅgalaṁ ca kāūṇaṁ, kālaṁ sampaḍilēhaē // Utt.1048

paḍhamaṁ pōrisi sajjhāyaṁ, biiyaṁ jhāṇaṁ jhiyāyaī
taïyāē niddamokkhaṁ tu, sajjhāyaṁ tu caütthiē // Utt.1049

pōrisīē caütthīē, kālaṁ tu paḍilēhiē
sajjhāyaṁ tu taō kujjā, abōhantō asañjaē // Utt.1050

pōrisīē caübbhāē, vandittāṇa taō guruṁ
paḍikkamittu kālassa kālaṁ tu paḍilēhaē // Utt.1051

āgaē kāyavōssaggē, savvadukkhavimokkhaṇē
kāussaggaṁ taō kujjā, savvadukkhavimokkhaṇaṁ // Utt.1052

rāiyaṁ ca aīyāraṁ, cintijja anupuvvasō
nāṇaṁmi daṁsaṇaṁmi ya, carittaṁmi tavaṁmi ya // Utt.1053

pāriyakāussaggō, vandittāṇa taō guruṁ
rāiyaṁ tu aīyāraṁ, ālōejja jahakkammaṁ // Utt.1054

paḍikkamittu nissallō, vandittāṇa taō guruṁ
kāussaggaṁ taō kujjā, savvadukkhavimokkhaṇaṁ // Utt.1055

kiṁ tavaṁ paḍivajjāmi?, ēvaṁ tattha vicintaē
kāussaggaṁ tu pārittā, karijjā jinasanthavaṁ // Utt.1056

pāriyakāussaggō, vandittāṇa taō guruṁ
tavaṁ sampaḍivajjettā, kujjā siddhāṇa santhavaṁ // Utt.1057

ēsā sāmāyārī, samāsēṇa viyāhiyā
jaṁ carittā bahū jīvā, tiṇṇā saṁsārasāgaraṁ // Utt.1058

tti bēmi. 



---------------------------------------------------------------------
[khaluṅkijjaṁ]

thērē gaṇaharē gaggē, munī āsi visāraē
āiṇṇē gaṇibhāvaṁmi, samāhiṁ paḍisandhaē // Utt.1059

vahaṇē vahamāṇassa, kantāraṁ aïvattaī
jōgē vahamāṇassa, saṁsārō aïvattaī // Utt.1060

khaluṅkē jō u jōēi, vihammāṇō kilissaī
asamāhiṁ ca vēēi, tottaō ya sē bhajjaī // Utt.1061

ēgaṁ ḍasaï pucchaṁmi, ēgaṁ vindhaï'bhikkhaṇaṁ
ēgō bhañjaï samilaṁ, ēgō uppahapaṭṭhiō // Utt.1062

ēgō paḍaï pāsēṇaṁ, nivēsaï nivijjaī
ukkuddaï upphiḍaï, saḍhē bālagavī vaē // Utt.1063

māī muddhēṇa paḍaï, kuddhē gacchaï paḍippahaṁ
mayalakkhēṇa ciṭṭhaī, vēgēṇa ya pahāvaī // Utt.1064

chinnālē chindaī sēlliṁ, duddantō bhañjaē jugaṁ
sē'vi ya sussuyāittā, ujjāhittā palāyaē // Utt.1065

khaluṅkā jārisā jojjā, dussīsā vi hu tārisā
jōiyā dhammajāṇaṁmi, bhajjantī dhiidubbalā // Utt.1066

iḍhḍhīgāraviē ēgē, ēgē'ttha rasagāravē
sāyāgāraviē ēgē, ēgē sucirakōhaṇē // Utt.1067

bhikkhā''lasiē ēgē, ēgē ōmāṇabhīruē thaddhē
ēgē ca anusāsaṁmi, hēūhiṁ kāraṇēhi ya // Utt.1068

sō vi antarabhāsillō, dōsamēva pakuvvaī
āyariyāṇaṁ tu vayaṇaṁ, paḍikūlēi abhikkhaṇaṁ // Utt.1069

na sā mamaṁ viyāṇāi, na vi sā majjha dāhiī
niggayā hōhiī mannē, sāhū annō'ttha vajjaü // Utt.1070

pēsiyā paliuñcanti, tē pariyanti samantaō
rāyaveṭṭhiṁ ca mannantā, karenti bhiuḍiṁ muhē // Utt.1071

vāiyā saṅgahiyā cēva, bhattapāṇēhiṁ pōsiyā
jāyapakkhā jahā haṁsā, pakkamanti disō disiṁ // Utt.1072

aha sārahī vicintēi, khaluṅkēhiṁ samāgaō
kiṁ majjhaṁ duṭṭhasīsēhiṁ?, appā mē avasīyaī // Utt.1073

jārisā mama sīsā u, tārisā galigaddahā
galigaddahē jahittāṇaṁ, daḍhaṁ pagiṇhaī tavaṁ // Utt.1074

miumaddavasampannō, gambhīrō susamāhiō
viharaï mahiṁ mahappā, sīlabhūēṇa appaṇā // Utt.1075

tti bēmi. 



---------------------------------------------------------------------
[mokkhamaggagaī]

mokkhamaggagaïṁ taccaṁ, suṇēha jinabhāsiyaṁ
caükāraṇasañjuttaṁ, nāṇadaṁsaṇalakkhaṇaṁ // Utt.1076

nāṇaṁ ca daṁsaṇaṁ cēva, carittaṁ ca tavō tahā
ēsa maggu tti pannattō, jiṇēhiṁ varadaṁsihiṁ // Utt.1077

nāṇaṁ ca daṁsaṇaṁ cēva, carittaṁ ca tavō tahā
ēyaṁ maggamanuppattā, jīvā gacchanti suggaī // Utt.1078

tattha pañcavihaṁ nāṇaṁ, suyaṁ ābhinibōhiyaṁ
ōhināṇaṁ tu taïyaṁ, maṇanāṇaṁ ca kēvalaṁ // Utt.1079

ēyaṁ pañcavihaṁ nāṇaṁ, davvāṇa ya guṇāṇa ya
pajjavāṇaṁ ca savvēsiṁ, nāṇaṁ nāṇīhiṁ dēsiyaṁ // Utt.1080

guṇāṇaṁ āsaō davvaṁ, ēgadavvassiyā guṇā
lakkhaṇaṁ pajjavāṇaṁ tu, ubhaō assiyā bhavē // Utt.1081

dhammō ahammō āgāsaṁ, kālō puggala-jantavō
ēsa lōgō tti pannattō, jiṇēhiṁ varadaṁsihiṁ // Utt.1082

dhammō ahammō āgāsaṁ, davvaṁ ikkikkamāhiyaṁ
anantāṇi ya davvāṇi, kālō puggalajantavō // Utt.1083

gaïlakkhaṇō u dhammō, ahammō ṭhāṇalakkhaṇō
bhāyaṇaṁ savvadavvāṇaṁ, nahaṁ ōgāhalakkhaṇaṁ // Utt.1084

vattaṇālakkhaṇō kālō, jīvō uvaōgalakkhaṇō
nāṇēṇaṁ daṁsaṇēṇaṁ ca, suhēṇa ya duhēṇa ya // Utt.1085

nāṇaṁ ca daṁsaṇaṁ cēva, carittaṁ ca tavō tahā
vīriyaṁ uvaōgō ya, ēyaṁ jīvassa lakkhaṇaṁ // Utt.1086

saddandhayāra-ujjōō, pabhā chāyā''tavō i vā
vaṇṇarasagandhaphāsā, puggalāṇaṁ tu lakkhaṇaṁ // Utt.1087

ēgattaṁ ca puhattaṁ ca, saṅkhā saṇṭhāṇamēva ya
sañjōgā ya vibhāgā ya, pajjavāṇaṁ tu lakkhaṇaṁ // Utt.1088

jīvā'jīvā ya bandhō ya, puṇṇaṁ pāvā''savō tahā
saṁvarō nijjarā mokkhō, santēṇa tahiyā nava // Utt.1089

tahiyāṇaṁ tu bhāvāṇaṁ, sabbhāvē uvaēsaṇaṁ
bhāvēṇaṁ saddahantassa, sammattaṁ, taṁ viyāhiyaṁ // Utt.1090

nisagguvaēsaruī, āṇāruī sutta-bīyaruimēva
abhigama-vitthāraruī, kiriyā-saṅkhēva dhammaruī // Utt.1091

bhūyatthēṇāhigayā, jīvā'jīvā ya puṇṇa pāvaṁ ca
saha saṁmuiyāsava saṁvarō, rōēi u nissaggō // Utt.1092

jō jinadiṭṭhē bhāvē, caüvvihē saddahāi sayamēva
ēmēva nannaha tti ya, sa nisaggaruī tti nāyavvō // Utt.1093

ēē cēva u bhāvē, uvaïṭṭhē jō parēṇa saddahaī
chaümatthēṇa jiṇēṇa va, uvaēsarui tti nāyavvō // Utt.1094

rāgō dōsō mōhō, annāṇaṁ jassa avagayaṁ hōi
āṇāē rōyantō, sō khalu āṇāruī nāmaṁ // Utt.1095

jō suttamahijjantō, suēṇa ōgāhaī u sammattaṁ
aṅgēṇa bahirēṇa va, sō suttaruī tti nāyavvō // Utt.1096

ēgēṇa anēgāiṁ, payāiṁ jō pasaraī u sammattaṁ
udaē vva tēllabindū, sō bīyaruī tti nāyavvō // Utt.1097

sō hōi abhigamaruī, suyanāṇaṁ jassa atthaō diṭṭhaṁ
ekkārasa aṅgāiṁ, païṇṇagaṁ diṭṭhivāō ya // Utt.1098

davvāṇa savvabhāvā, savvapamāṇēhiṁ jassa uvaladdhā
savvāhiṁ nayavihīhiṁ, vitthārarui tti nāyavvō // Utt.1099

daṁsaṇanāṇacarittē, tavavinaē saccasamiiguttīsu
jō kiriyābhāvaruī, sō khalu kiriyāruī nāma // Utt.1100

anabhiggahiyakudiṭṭhī, saṅkhēvarui tti hōi nāyavvō
avisāraō pavayaṇē, aṇabhiggahiō ya sēsēsu // Utt.1101

jō atthikāyadhammaṁ, suyadhammaṁ khalu carittadhammaṁ ca
saddahaï jiṇābhihiyaṁ, sō dhammarui tti nāyavvō // Utt.1102

paramatthasanthavō vā, sudiṭṭhaparamatthasēvaṇaṁ vā vi
vāvannakudaṁsaṇavajjaṇā, ya sammattasaddahaṇā // Utt.1103

natthi carittaṁ sammattavihūṇaṁ, daṁsaṇē u bhaïyavvaṁ
sammattacarittāiṁ, jugavaṁ puvvaṁ va sammattaṁ // Utt.1104

nādaṁsaṇissa nāṇaṁ, nāṇēṇa viṇā na hunti caraṇaguṇā
aguṇissa natthi mokkhō, natthi amokkhassa nivvāṇaṁ // Utt.1105

nissaṅkiya-nikkaṅkhiya-nivvitigicchā amūḍhadiṭṭhī ya
uvavūha thirīkaraṇē, vacchalla pabhāvaṇē aṭṭha // Utt.1106

sāmāiya'ttha paḍhamaṁ, chēdōvaṭṭhāvaṇaṁ bhavē bīyaṁ
parihāravisuddhīyaṁ, suhumaṁ taha samparāyaṁ ca // Utt.1107

akasāyaṁ ahakkhāyaṁ, chaümatthassa jinassa vā
ēyaṁ cayarittakaraṁ, cārittaṁ hōi āhiyaṁ // Utt.1108

tavō ya duvihō vuttō, bāhiraṁ'bbhantarō tahā
bāhirō chavvihō vuttō, ēvamabbhintarō tavō // Utt.1109

nāṇēṇa jāṇaī bhāvē, daṁsaṇēṇa ya saddahē
carittēṇa nigiṇhāi, tavēṇa parisujjhaī // Utt.1110

khavettā puvvakammāiṁ, sañjamēṇa tavēṇa ya
savvadukkhapahīṇaṭṭhā, pakkamanti mahēsiṇō // Utt.1111

tti bēmi. 



---------------------------------------------------------------------
[sammattaparakkamē]

suyaṁ mē āusaṁ! tēṇa bhagavayā ēvamakkhāyaṁ. iha khalu sammattaparakkamē nāma ajjhayaṇē samaṇēṇaṁ bhagavayā mahāvīrēṇaṁ kāsavēṇaṁ pavēiē, jaṁ sammaṁ saddahaïttā pattiyāittā rōyaïttā phāsittā pālaïttā tīritā kittaïttā sōhaïttā ārāhittā āṇāē anupālaïttā bahavē jīvā sijjhanti bujjhanti muccanti parinivvāyanti savvadukkhāṇamantaṁ karenti.

tassa ṇaṁ ayamaṭṭhē ēvammāhijjaï, taṁ jahāḥ- saṁvēgē, nivvēē, dhammasaddhā, gurusāhammiyasussūsaṇayā, ālōyaṇayā, nindaṇayā, garihaṇayā, sāmāiē, caüvvīsatthaē, vandaṇaē, paḍikkamaṇē, kāussaggē, paccakkhāṇē, thayathuīmaṅgalē, kālapaḍilēhaṇayā, pāyacchittakaraṇē, khamāvayaṇayā, sajjhāē, vāyaṇayā, paḍipucchaṇayā, pariyaṭṭaṇayā, aṇuppēhā, dhammakahā, suyassa ārāhaṇayā, ēgaggamanasaṁnivēsaṇayā, sañjamē, tavē, vōdāṇē, suhasāē, appaḍibaddhayā, vivittasayaṇāsaṇasēvaṇayā, viṇiyaṭṭaṇayā, sambhōgapaccakkhāṇē, uvahipaccakkhāṇē, āhārapaccakkhāṇē,.... kasāyapaccakkhāṇē, jōgapaccakkhāṇē, sarīrapaccakkhāṇē, sahāyapaccakkhāṇē, bhattapaccakkhāṇē, sabbhāvapaccakkhāṇē, paḍirūvaṇayā, vēyāvaccē, savvaguṇasampannayā, vīyarāgayā, khantī, muttī, maddavē, ajjavē, bhāvasaccē, karaṇasaccē, jōgasaccē, managuttayā, vayaguttayā, kāyaguttayā, manasamādhāraṇayā, vayasamādhāraṇayā, kāyasamādhāraṇayā, nāṇasampannayā, daṁsaṇasampannayā, carittasampannayā, sōindiyaniggahē, cakkhindiyaniggahē, ghāṇindiyaniggahē, jibbhindiyaniggahē, phāsindiyaniggahē, kōhavijaē, mānavijaē, māyāvijaē, lōhavijaē, pejjadōsamicchādaṁsaṇavijaē, sēlēsī, akammayā.

saṁvēgēṇaṁ bhantē! jīvē kiṁ jaṇayaï? saṁvēgēṇaṁ anuttaraṁ dhammasaddhaṁ jaṇayaï. anuttarāē dhammasaddhāē saṁvēgaṁ havvamāgacchaï. anantānubandhikōhamānamāyālobhē khavēi. navaṁ ca kammaṁ na bandhaï. tappaccaïyaṁ ca ṇaṁ micchattavisōhiṁ kāūṇa daṁsaṇārāhaē bhavaï. daṁsaṇavisōhīē ya ṇaṁ visuddhāē atthēgaïē tēṇēva ṇaṁ bhavaggahaṇēṇaṁ sijjhanti bujjhanti vimuccanti parinivvāyanti savvadukkhāṇamantaṁ karenti. visōhīē ya ṇaṁ visuddhāē taccaṁ puṇō bhavaggahaṇaṁ nāikkamaï.

nivvēēṇaṁ bhantē jīvē kiṁ jaṇayaï? nivvēēṇaṁ divvamāṇusa tēricchiēsu kāmabhōgēsu nivvēyaṁ havvamāgacchaï. savvavisaēsu virajjaï. savvavisaēsu virajjamāṇē ārambhapariccāyaṁ karēi. ārambhapariccāya karēmāṇē saṁsāramaggaṁ vocchindaï, siddhimaggaṁ paḍivannē ya havaï.

dhammasaddhāē ṇaṁ bhantē! jīvē kiṁ jaṇayaï? dhammasaddhāē ṇaṁ sāyāsokkhēsu rajjamāṇē virajjaï. āgāradhammaṁ ca ṇaṁ cayaï anagāriē ṇaṁ jīvē sārīramānasāṇaṁ dukkhāṇaṁ chēyaṇabhēyaṇa sañjōgāīṇaṁ vocchēyaṁ karēi avvābāhaṁ ca suhaṁ nivvattēi.

gurusāhammiyasussūsaṇāē ṇaṁ bhantē! jīvē kiṁ jaṇayaï? gurusāhammiyasussūsaṇāē ṇaṁ vinayapaḍivattiṁ jaṇayaï. vinayapaḍivannē ya ṇaṁ jīvē anaccāsāyaṇasīlē nēraïyatirikkhajōṇiya maṇussadēva-duggaīō nirumbhaī. vaṇṇasañjalaṇabhattibahumānayāē māṇussadēvagaīō nibandhaī, siddhiṁ soggaïṁ ca visōhēi. pasatthāiṁ ca ṇaṁ vinayamūlāiṁ savvakajjāiṁ sāhēi. annē ya bahavē jīvē viṇiittā bhavaï.

ālōyaṇāē ṇaṁ bhantē! jīvē kiṁ jaṇayaï? ālōyaṇāē ṇaṁ māyāniyāṇa-micchādaṁsaṇa-sallāṇaṁ mokkhamaggavigghāṇaṁ anantasaṁsārabandhaṇāṇaṁ uddharaṇaṁ karēi. ujjubhāvaṁ ca jaṇayaï. ujjubhāva-paḍivannē ya ṇaṁ jīvē amāī itthīvēyaṁ napuṁsagavēyaṁ ca na bandhaï. puvvabaddhaṁ ca ṇaṁ nijjarēi.

nindaṇayāē ṇaṁ bhantē! jīvē kiṁ jaṇayaï? nindaṇayāē ṇaṁ pacchāṇutāvaṁ jaṇayaï. pacchāṇutāvēṇaṁ virajjamāṇē karaṇaguṇaseḍhiṁ paḍivajjaï. karaṇaguṇaseḍhīpaḍivannē ya ṇaṁ anagārē mōhaṇijjaṁ kammaṁ ugghāēi.

garahaṇayāē ṇaṁ bhantē! jīvē kiṁ jaṇayaï? garahaṇayāēṇaṁ apurakkāraṁ jaṇayaï. apurakkāragaē ṇaṁ jīvē appasatthēhintō jōgēhintō niyattēi, pasatthē ya paḍivajjaï. pasatthajōgaṁ paḍivannē ya ṇaṁ anagārē anantaghāipajjavē khavēi.

sāmāiēṇaṁ bhantē! jīvē kiṁ jaṇayaï? sāmāiēṇaṁ sāvajjajōgaviraïṁ jaṇayaï.

caüvvīsatthaēṇaṁ bhantē! jīvē kiṁ jaṇayaï? caüvīsatthaēṇaṁ daṁsaṇavisōhiṁ jaṇayaï.

vandanaēṇaṁ bhantē! jīvē kiṁ jaṇayaï? vandaṇaēṇaṁ nīyāgōyaṁ kammaṁ khavēi. uccāgōyaṁ kammaṁ nibandhaï. sōhaggaṁ ca ṇaṁ apaḍihayaṁ āṇāphalaṁ nivvattēi. dāhiṇabhāvaṁ ca ṇaṁ jaṇayaï.

paḍikkamaṇēṇaṁ bhantē! jīvē kiṁ jaṇayaï? paḍikkamaṇēṇaṁ vayachiddāṇi pihēi. pihiyavayachiddē puṇa jīvē niruddhāsavē asabalacarittē aṭṭhasu pavayaṇamāyāsu uvaüttē apuhattē suppaṇihiē viharaï.

kāusaggēṇaṁ bhantē! jīvē kiṁ jaṇayaï? kāu0 tīyapaḍuppannaṁ pāyacchittaṁ visōhēi. visuddhapāyacchittē ya jīvē nivvuyahiyaē ōhariyabharuvvaṁ bhāravahē pasatthajjhāṇōvagaē suhaṁ suhēṇaṁ viharaï.

paccakkhāṇēṇaṁ bhantē! jīvē kiṁ jaṇayaï? paccakkhāṇēṇaṁ āsavadārāiṁ nirumbhaï. paccakkhāṇēṇaṁ icchānirōhaṁ jaṇayaï icchānirōhaṁ gaē ya ṇaṁ jīvē savvadavvēsu vinīyataṇhē sīibhūē viharaī.

thayathuimaṅgalēṇaṁ bhantē! jīvē kiṁ jaṇayaï? thayathuimaṅgalēṇaṁ nāṇadaṁsaṇacarittabōhilābhaṁ jaṇayaï. nāṇa-daṁsaṇacarittabōhilābhasampannē ya ṇaṁ jīvē antakiriyaṁ kappavimāṇōvavattigaṁ ārāhaṇaṁ ārāhēi.

kālapaḍilēhaṇayāē ṇaṁ bhantē! jīvē kiṁ jaṇayaï? kālapaḍilēhaṇayāē nāṇāvaraṇijjaṁ kammaṁ khavēi.

pāyacchittakaraṇēṇaṁ bhantē! jīvē kiṁ jaṇayaï? pāyacchitta karaṇēṇaṁ pāvakammavisōhiṁ jaṇayaï. niraïyārē āvi bhavaï. sammaṁ ca ṇaṁ pāyacchittaṁ paḍicchittaṁ paḍivajjamāṇē maggaṁ ca maggaphalaṁ ca visōhēi, āyāraṁ ca āyāraphalaṁ ca ārāhēi.

khamāvaṇayāē ṇaṁ bhantē! jīvē kiṁ jaṇayaï? khamāvaṇayāē ṇaṁ palhāyaṇabhāvaṁ jaṇayaï । palhāyaṇabhāvamuvagaē ya savvapāṇabhūyajīvasattēsu mittībhāvaṁ uppāēi mittībhāvamuvagaē yāvi jīvē bhāvavisōhiṁ kāūṇa nibbhaē bhavaï.

sajjhāēṇaṁ bhantē! jīvē kiṁ jaṇayaï? sajjhāēṇaṁ nāṇāvaraṇijjaṁ kammaṁ khavēi.

vāyaṇāē ṇaṁ bhantē jīvē kiṁ jaṇayaï? vāyaṇāē nijjaraṁ jaṇayaï. suyassa ya anusajjaṇāē anāsāyaṇē, vaṭṭaē. suyassa anusajjaṇāē anāsāyaṇāē vaṭṭamāṇē titthadhammaṁ avalambaï. tittha dhammaṁ avalambamāṇē mahānijjarē mahāpajjavasāṇē bhavaï.

paḍipucchaṇayāē ṇaṁ bhantē! jīvē kiṁ jaṇayaï? paḍipucchaṇāē ṇaṁ suttattha tadubhayāiṁ visōhēi. kaṅkhāmōhaṇijjaṁ kammaṁ vocchindaï.

pariyaṭṭaṇāē ṇaṁ bhantē! jīvē kiṁ jaṇayaï? pariyaṭṭaṇāē ṇaṁ vañjaṇāiṁ jaṇayaï, vañjaṇaladdhiṁ ca uppāiē.

aṇuppēhāē ṇaṁ bhantē! jīvē kiṁ jaṇayaï? aṇuppēhāē āuyavajjāō sattakammappa-gaḍīō ghaṇiyabandhaṇabaddhāō siḍhilabandhaṇabaddhāō pakarēi. dīhakālaṭṭhiiyāō hassakālaṭṭhiiyāō pakarēi. tivvāṇubhāvāō mandāṇubhāvāō pakarēi. bahupaēsaggāō appapaēsaggāō pakarēi, āuyaṁ ca ṇaṁ kammaṁ siyā bandhaï, siya nō bandhaï. asāyāvēyaṇijjaṁ ca ṇaṁ kammaṁ nō bhujjō bhujjō uvaciṇāi. anāiyaṁ ca ṇaṁ anavadaggaṁ dīhamaddhaṁ cāuranta saṁsārakantāraṁ khippāmēva vīivayaï.

dhammakahāē ṇaṁ bhantē! jīvē kiṁ jaṇayaï? dhammakahāē ṇaṁ kamma-nijjaraṁ jaṇayaï. dhammakahāē ṇaṁ pavayaṇaṁ pabhāvēi. pavayaṇa pabhāvēṇaṁ jīvē āgamēsassa bhaddattāē kammaṁ nibandhaï.

suyassa ārāhaṇayāē ṇaṁ bhantē! jīvē kiṁ jaṇayaï? suyassa ārāhaṇāē ṇaṁ annāṇaṁ khavēi na ya saṅkilissaï.

ēgaggamanasaṁnivēsaṇayāē ṇaṁ bhantē! jīvē kiṁ jaṇayaï? ēgaggamana-saṁnivēsaṇayāē ṇaṁ cittanirōhaṁ karēi.

sañjamēṇaṁ bhantē! jīvē kiṁ jaṇayaï? sañjamēṇaṁ aṇaṇhayattaṁ jaṇayaï.

tavēṇaṁ bhantē! jīvē kiṁ jaṇayaï? tavēṇaṁ vōdāṇaṁ jaṇayaï.

vōdāṇēṇaṁ bhantē! jīvē kiṁ jaṇayaï? vōdāṇēṇaṁ akiriyaṁ jaṇayaï. akiriyāē bhavittā taō pacchā sijjhaï, bujjhaï, muccaï parinivvāyaï savvadukkhāṇamantaṁ karēi.

suhasāēṇaṁ bhantē! jīvē kiṁ jaṇayaï? suhasāēṇaṁ aṇussuyattaṁ jaṇayaï. aṇussuyāē ṇaṁ jīvē anukampāē aṇubbhaḍē vigayasōgē carittamōhaṇijjaṁ kammaṁ khavēi.

appaḍibaddhayāē ṇaṁ bhantē jīvē kiṁ jaṇayaï? appaḍibaddhayāē nissaṅggattaṁ jaṇayaï. nissaṅgattēṇaṁ jīvē ēgē ēgaggacittē diyā ya rāō ya asajjamāṇē appaḍibaddhē yāvi viharaï.

vivittasayaṇāsaṇayāē ṇaṁ bhantē! jīvē kiṁ jaṇayaï? vivittasayaṇāsaṇayāē ṇaṁ carittaguttiṁ jaṇayaï. carittaguttē ya ṇaṁ jīvē vivittāhārē daḍhacarittē ēgantaraē mokkhabhāvapaḍivannē aṭhṭhavihaṁ kammagaṇṭṭhiṁ nijjarēi.

viniyaṭṭaṇayāē ṇaṁ bhantē! jīvē kiṁ jaṇayaï? viniyaṭṭaṇayāēṇaṁ pāvakammāṇaṁ akaraṇayāē abbhuṭṭhēi. puvvabaddhāṇa ya nijjaraṇayāē pāvaṁ niyattēi. taō pacchā cāuranta saṁsārakantāraṁ vīīvayaï.

sambhōgapaccakkhāṇēṇaṁ bhantē! jīvē kiṁ jaṇayaï? sambhōga paccakkhāṇē ṇaṁ ālambaṇāiṁ khavēi. nirālambaṇassa ya āyayaṭṭhiyā yōgā bhavanti. saēṇaṁ lābhēṇaṁ santūssaï, paralābhaṁ nō āsādēi, nō takkēi, nō pīhēi, nō patthēi, nō abhilasaï. paralābhaṁ aṇāssāyamāṇē atakkēmāṇē apīhēmāṇē apatthēmāṇē anabhilasamāṇē duccaṁ suhasejjaṁ uvasampajjittā ṇaṁ viharaï.

uvahipaccakkhāṇēṇaṁ bhantē! jīvē kiṁ jaṇayaï? uvahipaccakkhāṇēṇaṁ apalimanthaṁ jaṇayaï. niruvahiē ṇaṁ jīvē nikkaṅkhē uvahimantarēṇa ya na saṅkilissaī.

āhārapaccakkhāṇēṇaṁ bhantē! jīvē kiṁ jaṇayaï? āhāra paccakkhāṇēṇaṁ jīviyā-saṁsappaōgaṁ vocchindaï. jīviyāsaṁsappaōgaṁ vocchindittā jīvē āhāramantarēṇaṁ na saṅkilissaï.

kasāyapaccakkhāṇēṇaṁ bhantē! jīvē kiṁ jaṇayaï? kasāya paccakkhāṇēṇaṁ vīyarāgabhāvaṁ jaṇayaï. vīyarāgabhāvaṁ paḍivannē'vi ya ṇaṁ jīvē samasuhadukkhē bhavaï.

jōgapaccakkhāṇēṇaṁ bhantē! jīvē kiṁ jaṇayaï? jōgapaccakkhāṇēṇaṁ ajōgattaṁ jaṇayaï । ajōgī ṇaṁ jīvē navaṁ kammaṁ na bandhaï, puvvabaddhaṁ ca nijjarēi.

sarīrapaccakkhāṇēṇaṁ bhantē! jīvē kiṁ jaṇayaï? sarīra paccakkhāṇēṇaṁ siddhāi sayaguṇakittaṇaṁ nivvattēi. siddhāi sayasaguṇasampannē ya ṇaṁ jīvē lōgaggamuvagaē paramasuhī bhavaï.

sahāyapaccakkhāṇēṇaṁ bhantē! jīvē kiṁ jaṇayaï? sahāyapaccakkhāṇē ṇaṁ ēgībhāvaṁ jaṇayaï । ēgībhāvabhūē ya jīvē ēgattaṁ bhāvēmāṇē appasaddē appajhañjhē appakalahē appakasāē appatumantumē sañjamabahulē saṁvarabahulē samāhiē yāvi bhavaï.

bhattapaccakkhāṇēṇaṁ bhantē! jīvē kiṁ jaṇayaï? bhattapaccakkhāṇēṇaṁ anēgāiṁ bhavasayāiṁ nirumbhaï.

sabbhāvapaccakkhāṇēṇaṁ bhantē! jīvē kiṁ jaṇayaï? sabbhāva paccakkhāṇē ṇaṁ aniyaṭṭiṁ jaṇayaï. aniyaṭṭiṁ paḍivannē ya anagārē cattāri kēvalikammaṁsē khavēi, taṁ jahā- vēyaṇijjaṁ āuyaṁ nāmaṁ gōyaṁ, taō pacchā sijjhaï bujjhaï muccaï savvadukkhāṇamantaṁ karēi.

paḍirūvayāē ṇaṁ bhantē! jīvē kiṁ jaṇayaï? paḍirūvayāē ṇaṁ lāghaviyaṁ jaṇayaï. laghubhūē ṇaṁ jīvē appamattē pāgaḍaliṅgē pasatthaliṅgē visuddhasammattē sattasamiisamattē savvapāṇabhūyajīvasattēsu vīsasaṇijjarūvē appaḍilēhē jiindiē viulatavasamiisamannāgaē yāvi bhavaï.

vēyāvaccēṇaṁ bhantē! jīvē kiṁ jaṇayaï? vēyāvaccēṇaṁ titthayaranāmakammaṁ nibandhaï.

savvaguṇasampannayāē ṇaṁ bhantē! jīvē kiṁ jaṇayaï? savvaguṇasampannayāē apunarāvattiṁ jaṇayaï. apunarāvattiṁ pattaē ya ṇaṁ jīvē sārīramānasāṇaṁ dukkhāṇaṁ nō bhāgī bhavaï.

vīyarāgayāē ṇaṁ bhantē jīvē kiṁ jaṇayaï?0 nēhāṇubandhaṇāṇi taṇhāṇubandhaṇāṇi ya vocchindaï, maṇunnāmaṇunnēsu saddapharisarūvarasagandhēsu saccittācittamīsaēsu cēva virajjaï.

khantīē ṇaṁ bhantē! jīvē kiṁ jaṇayaï? khantīē ṇaṁ parīsahē jiṇaï.

muttīē ṇaṁ bhantē! jīvē kiṁ jaṇayaï? muttīē ṇaṁ akiñcaṇaṁ jaṇayaï. akiñcaṇē ya jīvē atthalōlāṇaṁ purisāṇaṁ apatthaṇijjō bhavaï.

ajjavayāē ṇaṁ bhantē! jīvē kiṁ jaṇayaï? ajjavayāē ṇaṁ kāujjuyayaṁ bhāvujjuyayaṁ bhāsujjuyayaṁ avisaṁvāyaṇaṁ jaṇayaï. avisaṁvāyaṇasampannayāē ṇaṁ jīvē dhammassa ārāhaē bhavaï.

maddavayāē ṇaṁ bhantē! jīvē kiṁ jaṇayaï? maddavayāē ṇaṁ anussiyattaṁ jaṇayaï. anussiyattēṇa jīvē miumaddavasampannē aṭṭha mayaṭṭhāṇāiṁ niṭṭhāvēi.

bhāvasaccēṇaṁ bhantē! jīvē kiṁ jaṇayaï? bhāvasaccēṇaṁ bhāvavisōhiṁ jaṇayaï. bhāvavisōhiē vaṭṭamāṇē jīvē arahantapannattassa dhammassa ārāhaṇayāē abbhuṭṭhēi. arahanta pannattassa dhammassa ārāhaṇayāē abbhuṭṭhittā paralōgadhammassa ārāhaē bhavaï.

karaṇasaccēṇaṁ bhantē! jīvē kiṁ jaṇayaï? karaṇasaccēṇaṁ karaṇasattiṁ jaṇayaï. karaṇasaccē vaṭṭamāṇē jīvē jahāvāī tahākārī yāvi bhavaï.

jōga saccēṇaṁ bhantē! jīvē kiṁ jaṇayaï? jōgasaccēṇaṁ jōgaṁ visōhēi.

managuttayāē ṇaṁ bhantē! jīvē kiṁ jaṇayaï? maṇaguttayāē jīvē ēgaggaṁ jaṇayaï. ēgaggacittē ṇaṁ jīvē maṇaguttē sañjamārāhaē bhavaï.

vayaguttayāē ṇaṁ bhantē! jīvē kiṁ jaṇayaï? vayaguttayāē nivviyāraṁ jaṇayaï. nivviyārē ṇaṁ jīvē vaïguttē ajjhappajōgasāhaṇajuttē yāvi viharaï.

kāyaguttayāē ṇaṁ bhantē! jīvē kiṁ jaṇayaï? kāyaguttayāē saṁvaraṁ jaṇayaï. saṁvarēṇaṁ kāyaguttē puṇō pāvāsavanirōhaṁ karēi.

manasamāhāraṇayāē ṇaṁ bhantē! jīvē kiṁ jaṇayaï? manasamāhāraṇayāē ēgaggaṁ jaṇayaï. ēgaggaṁ jaṇaïttā nāṇapajjavē jaṇayaï. nāṇapajjavē jaṇaïttā sammattaṁ visōhēi, micchattaṁ ca nijjarēi.

vaïsamāhāraṇayāē ṇaṁ bhantē! jīvē kiṁ jaṇayaï? vaïsamāhāra0 ṇaṁ vaïsamāhāraṇaṁ daṁsaṇa-pajjavē visōhēi. vaïsamā0daṁsaṇapajjavē visōhittā sulahabōhiyattaṁ nivvattēi, dullahabōhiyattaṁ nijjarēi.

kāyasamāhāraṇayāē ṇaṁ bhantē jīvē kiṁ jaṇayaï? kāyasamāhāraṇayāē ṇaṁ carittapajjavē visōhēi. carittapajjavē visōhitā ahakkhāyacarittaṁ visōhēi. ahakkhāyacarittaṁ visōhētā cattāri kēvalikammaṁsē khavēi. taō pacchā sijjhaï bujjhaï muccaï parinivvāyaï savvadukkhāṇamantaṁ karēi.

nāṇasampannayāē ṇaṁ bhantē! jīvē kiṁ jaṇayaï? nāṇasampannayāē ṇaṁ jīvē savvabhā-vāhigamaṁ jaṇayaï. nāṇasampannē ṇaṁ jīvē cāurantē saṁsārakantārē na viṇassaï. nāṇavinaya- tavacarittajōgē sampāuṇaï, sasamayaparasamayavisāraē ya asandhāyaṇijjē bhavaï.

jahā sūi sasuttā paḍiyā vi na vinassaï
tahā jīvē sasuttē saṁsārē na vinassaï // Utt.1173

daṁsaṇasampannayāē ṇaṁ bhantē! jīvē kiṁ jaṇayaï? daṁsaṇa sampannayāē ṇaṁ bhavamicchatta chēyaṇaṁ karēi, paraṁ na vijjhāyaï. paraṁ avijjhāēmāṇē anuttarēṇaṁ nāṇadaṁsaṇēṇaṁ appāṇaṁ sañjōēmāṇē sammaṁ bhāvēmāṇē viharaï.

carittasampannayāē ṇaṁ bhantē! jīvē kiṁ jaṇayaï? caritta sampannayāē ṇaṁ sēlēsībhāvaṁ jaṇayaï. sēlēsiṁ paḍivannē ya anagārē cattāri kēvalikammaṁsē khavēi. taō pacchā sijjhaï bujjhaï muccaï parinivvāyaï savvadukkhāṇamanta karēi.

sōindiyaniggahēṇaṁ bhantē! jīvē kiṁ jaṇayaï? sōindiya niggahēṇaṁ maṇunnāmaṇunnēsu saddēsu rāgadōsaniggahaṁ jaṇayaï. tappaccaïyaṁ kammaṁ na bandhaï, puvvabaddhaṁ ca nijjarēi.

cakkhindiyaniggahēṇaṁ bhantē! jīvē kiṁ jaṇayaï? cakkhindiyaniggahēṇaṁ maṇunnā-maṇunnēsu rūvēsu rāgadōsaniggahaṁ jaṇayaï. tappaccaïyaṁ kammaṁ na bandhaï, puvvabaddhaṁ ca nijjarēi.

ghāṇindiya niggahēṇaṁ bhantē! jīvē kiṁ jaṇayaï? ghāṇindiyaniggahēṇaṁ maṇunnā-maṇunnēsu gandhēsu rāgadōsaniggahaṁ jaṇayaï, tapaccaïyaṁ kammaṁ na bandhaï, puvvabaddhaṁ ca nijjarēi.

jibbhindiyaniggahēṇaṁ bhantē! jīvē kiṁ jaṇayaï? jibbhindiyaniggahēṇaṁ maṇunnā maṇunnēsu rasēsu rāgadōsaniggahaṁ jaṇayaï, tappaccaïyaṁ kammaṁ na bandhaï, puvvabaddhaṁ ca nijjarēi.

phāsindiyaniggahēṇaṁ bhantē! jīvē kiṁ jaṇayaï? phāsindiyaniggahēṇaṁ maṇunnāmaṇunnēsu phāsēsu rāgadōsaniggahaṁ jaṇayaï, tappaccaïyaṁ kammaṁ na bandhaï, puvvabaddhaṁ ca nijjarēi.

kōhavijaēṇaṁ bhantē! jīvē kiṁ jaṇayaï? kōhavijaēṇaṁ khantiṁ jaṇayaï, kōhavēyaṇijjaṁ kammaṁ na bandhaï, puvvabaddhaṁ ca nijjarēi.

mānavijaēṇaṁ bhantē! jīvē kiṁ jaṇayaï? mānavijaēṇaṁ maddavaṁ jaṇayaï, mānavēyaṇijjaṁ kammaṁ na bandhaï, puvvabaddhaṁ ca nijjarēi.

māyāvijaēṇaṁ bhantē! jīvē kiṁ jaṇayaï? māyāvijaēṇaṁ ajjavaṁ jaṇayaï. māyāvēyaṇijjaṁ kammaṁ na bandhaï, puvvabaddhaṁ ca nijjarēi.

lobhavijaēṇaṁ bhantē! jīvē kiṁ jaṇayaï? lobhavijaēṇaṁ santōsaṁ jaṇayaï, lobhavēyaṇijjaṁ kammaṁ na bandhaï, puvvabaddhaṁ ca nijjarēi.

pijjadōsamicchādaṁsaṇavijaēṇaṁ bhantē! jīvē kiṁ jaṇayaï? pijjadōsamicchā-daṁsaṇavijaēṇaṁ nāṇadaṁsaṇacarittārāhaṇayāē abbhuṭṭhēi. aṭṭhavihassa kammassa kammagiṇṭhivimōyaṇayāē tappaḍha-mayāē jahāṇupuvvīē aṭṭhāvīsaïvihaṁ mōhaṇijjaṁ kammaṁ ugghāēi, pañcavihaṁ nāṇāvaraṇijjaṁ, navavihaṁ daṁsaṇā-varaṇijjaṁ, pañcavihaṁ antarāiyaṁ, ēē tinni vi kammaṁsē jugavaṁ khavēi. taō pacchā anuttaraṁ kasiṇaṁ paḍipuṇṇaṁ nirāvaraṇaṁ vitimiraṁ visuddhaṁ lōgālōgappabhāsagaṁ kēvalavaranāṇadaṁsaṇaṁ samuppāḍēi jāva sajōgī bhavaï, tāva īriyāvahiyaṁ kammaṁ nibandhaï suhapharisaṁ dusamayaṭhiīyaṁ. taṁ paḍhamasamaē baddhaṁ, biiyasamaē vēiyaṁ, taïyasamaē nijjiṇṇaṁ, taṁ baddhaṁ puṭṭhaṁ udīriyaṁ vēiyaṁ nijjiṇṇaṁ, sēyālē ya akammaṁ cāvi bhavaï.

aha āuyaṁ pālaïttā antōmuhuttaddhāvasēsāē jōganirōhaṁ karēmāṇaṁ suhumakiriyaṁ appaḍivāiṁ sukkajjhāṇaṁ jhāyamāṇē tappaḍhamayāē maṇajōgaṁ nirumbhaï, vaïjōgaṁ nirumbhaï, kāyajōgaṁ nirumbhaï, ānapāna nirōhaṁ karēi, īsipañcarahassakkharuccāraṇaṭṭhāē ya ṇaṁ anagārē samucchaïnnakiriyaṁ aniyaṭṭi-sukkajjhāṇaṁ jhiyāyamāṇē vēyaṇijjaṁ āuyaṁ nāmaṁ gottaṁ ca ēē cattāri vi kammaṁsē jugavaṁ khavēi.

taō ōrāliyaṁ kammāiṁ savvāhiṁ vippajahaṇāhiṁ vippajahittā ujjuseḍhipattē aphusamāṇagaī uḍḍhaṁ ēgasamaēṇaṁ aviggahēṇaṁ tattha gantā sāgarōvaüttē sijjhaï bujjhaï jāva antaṁ karēi.

ēsa khalu sammattaparakkamassa ajjhayaṇassa aṭṭhē samaṇēṇaṁ bhagavayā mahāvīrēṇaṁ āghaviē pannaviē parūviē daṁsiē uvadaṁsiē.

tti bēmi. 



---------------------------------------------------------------------
[tavamaggagaī]

jahā u pāvagaṁ kammaṁ, rāgadōsasamajjiyaṁ
khavēi tavasā bhikkhū, tamēgaggamaṇō suṇē // Utt.1189

pāṇivahamusāvāyā, adattamēhuṇapariggahā viraō
rāībhōyaṇaviraō, jīvō bhavaï anāsavō // Utt.1190

pañcasamiō tiguttō, akasāō jiindiō
agāravō ya nissallō, jīvō hōi anāsavō // Utt.1191

ēēsiṁ tu vivajjāsē, rāgadōsasamajjiyaṁ
khavēi u jahā bhikkhū, tamēgaggamaṇō suṇa // Utt.1192

jahā mahātalāyassa, sanniruddhē jalāgamē
ussiñcaṇāē tavaṇāē, kamēṇaṁ sōsaṇā bhavē // Utt.1193

ēvaṁ tuṁ sañjayassāvi, pāvakammanirāsavē
bhavakōḍīsañciyaṁ kammaṁ, tavasā nijjarijjaï // Utt.1194

sō tavō duvihō vuttō, bāhira'bbhantarō tahā
bāhirō chavvihō vuttō, ēvamabbhintarō tavō // Utt.1195

anasanamūṇōyariyā, bhikkhāyariyā ya rasapariccāō
kāyakilēsō saṁlīṇayā ya bajjhō tavō hōi // Utt.1196

ittariya maraṇakālā ya, anasanā duvihā bhavē
ittariya sāvakaṅkhā, niravakaṅkhā u biijjiyā // Utt.1197

jō sō ittariyatavō, sō samāsēṇa chavvihō
seḍhitavō payaratavō, ghanō ya taha hōi vaggō ya // Utt.1198

tattō ya vaggavaggō, pañcamō chaṭṭhaō païṇṇatavō
manaïcchiyacittatthō, nāyavvō hōi ittariō // Utt.1199

jā sā anasanā maraṇē, duvihā sā viyāhiyā
saviyāramaviyārā, kāyaciṭṭhaṁ paī bhavē // Utt.1200

ahavā saparikammā, aparikammā ya āhiyā
nīhārimanīhārī, āhāracchēaō dōsu vi // Utt.1201

ōmōyaraṇaṁ pañcahā, samāsēṇa viyāhiyaṁ
davvaō khettakālēṇaṁ, bhāvēṇaṁ pajjavēhi ya // Utt.1202

jō jassa u āhārō, tattō ōmaṁ tu jō karē
jahannēṇēgasitthāī, ēvaṁ davvēṇa ū bhavē // Utt.1203

gāmē nagarē taha rāyahāṇi nigamē ya āgarē pallī
khēḍē kabbaḍa dōṇamuha paṭṭaṇa maḍamba sambāhē // Utt.1204

āsamapaē vihārē, saṁnivēsē samāyaghōsē ya
thalisēnākhandhārē, satthē saṁvaṭṭakoṭṭē ya // Utt.1205

vāḍēsu va ratthāsu ya, gharēsu vā ēvamittiyaṁ khettaṁ
kappaï u ēvamāī, ēvaṁ khettēṇa u bhavē // Utt.1206

pēḍā ya addhapēḍā, gōmutti payaṅgavihiyā cēva
sambukkāvaṭṭāya ya gantuṁ paccāgayā chaṭṭhā // Utt.1207

divasassa pōrusīṇaṁ, caüṇhampi u jattiō bhavē kālō
ēvaṁ caramāṇō khalu, kālōmāṇaṁ muṇēyavvaṁ // Utt.1208

ahavā taïyāē pōrisīē, ūṇāi ghāsamēsantō
caūbhāgūṇāē vā, ēvaṁ kālēṇa ū bhavē // Utt.1209

itthī vā purisō vā, alaṅkiō vā nālaṅkiō vāvi
annayaravayatthō vā, annayarēṇaṁ va vatthēṇaṁ // Utt.1210

annēṇa visēsēṇaṁ, vaṇṇēṇaṁ bhāvamanumuyantē u
ēvaṁ caramāṇā khalu, bhāvōmāṇaṁ muṇēyavvaṁ // Utt.1211

davvē khettē kālē bhāvaṁmi ya āhiyā u jē bhāvā
ēēhi ōmacaraō, pajjavacaraō bhavē bhikkhū // Utt.1212

aṭṭhavihagōyaraggaṁ tu, tahā sattēva ēsaṇā
abhiggahā ya jē annē, bhikkhāyariyamāhiyā // Utt.1213

khīradahisappimāī, paṇīyaṁ pānabhōyaṇaṁ
parivajjaṇaṁ rasāṇaṁ tu, bhaṇiyaṁ rasavivajjaṇaṁ // Utt.1214

ṭhāṇā vīrāsaṇāīyā, jīvassa u suhāvahā
uggā jahā dharijjanti, kāyakilēsaṁ tamāhiyaṁ // Utt.1215

ēgantaṁ anāvāē, itthīpasu vivajjiē
sayanāsana sēvaṇayā, vivitta sayanāsanaṁ // Utt.1216

ēsō bāhiragaṁ tavō, samāsēṇa viyāhiō
abbhintaraṁ tavaṁ ettō, vucchāmi anupuvvasō // Utt.1217

pāyacchittaṁ vinaō, vēyāvaccaṁ tahēva sajjhāō
jhāṇaṁ ca viussaggō, ēsō abbhintarō tavō // Utt.1218

ālōyaṇārihāīyaṁ, pāyacchittaṁ tu dasavihaṁ
jaṁ bhikkhū vahaī sammaṁ, pāyacchittaṁ tamāhiyaṁ // Utt.1219

abbhuṭṭhāṇaṁ añjalikaraṇaṁ, tahēvāsanadāyaṇaṁ
gurubhattibhāvasussūsā, vinaō ēsa viyāhiō // Utt.1220

āyariyamāīyaṁmi vēyāvaccō ya dasavihē
āsēvaṇaṁ jahāthāmaṁ, vēyāvaccaṁ tamāhiyaṁ // Utt.1221

vāyaṇā pucchaṇā cēva, tahēva pariyaṭṭaṇā
aṇuppēhā dhammakahā, sajjhāō pañcahā bhavē // Utt.1222

aṭṭaruddāṇi vajjittā, jhāejjā susamāhiē
dhammasukkāiṁ jhāṇāiṁ, jhāṇaṁ taṁ tu buhā vaē // Utt.1223

sayanāsana ṭhāṇē vā, jē u bhikkhū na vāvarē
kāyassa viussaggō, chaṭṭhō sō parikittiō // Utt.1224

ēvaṁ tavaṁ tu duvihaṁ, jē sammaṁ āyarē munī
sō khippaṁ savvasaṁsārā, vippamuccaï paṇḍiō // Utt.1225

tti bēmi. 



---------------------------------------------------------------------
[caraṇavihī]

caraṇavihiṁ pavakkhāmi, jīvassa u suhāvahaṁ
jaṁ carittā bahū jīvā, tiṇṇā saṁsārasāgaraṁ // Utt.1226

ēgaō viraïṁ kujjā, ēgaō ya pavattaṇaṁ
asañjamē niyatiṁ ca, sañjamē ya pavattaṇaṁ // Utt.1227

rāgadōsē ya dō pāvē, pāvakammapavattaṇē
jē bhikkhū rumbhaī niccaṁ, sē na acchaï maṇḍalē // Utt.1228

daṇḍāṇaṁ gāravāṇaṁ ca, sallāṇaṁ ca tiyaṁ tiyaṁ
jē bhikkhū cayaī niccaṁ, sē na acchaï maṇḍalē // Utt.1229

divvē ya jē uvasaggē, tahā tēricchamānusē
jē bhikkhū sahaï niccaṁ, sē na acchaï maṇḍalē // Utt.1230

vigahākasāyasannāṇaṁ, jhāṇāṇaṁ ca duyaṁ tahā
jē bhikkhū vajjaī niccaṁ, sē na acchaï maṇḍalē // Utt.1231

vaēsu indiyatthēsu, samiīsu kiriyāsu ya
jē bhikkhū jayaī niccaṁ, sē na acchaï maṇḍalē // Utt.1232

lēsāsu chasu kāēsu, chakkē āhārakāraṇē
jē bhikkhū jayaī niccaṁ, sē na acchaï maṇḍalē // Utt.1233

piṇḍoggahapaḍimāsu, bhayaṭṭhāṇēsu sattasu
jē bhikkhū jayaī niccaṁ, sē na acchaï maṇḍalē // Utt.1234

madēsu bambhaguttīsu, bhikkhudhammaṁmi dasavihē
jē bhikkhū jayaī niccaṁ, sē na acchaï maṇḍalē // Utt.1235

uvāsagāṇaṁ paḍimāsu, bhikkhūṇaṁ paḍimāsu ya
jē bhikkhū jayaī niccaṁ, sē na acchaï maṇḍalē // Utt.1236

kiriyāsu bhuyagāmēsu, paramāhammiēsu ya
jē bhikkhū jayaī niccaṁ, sē na acchaï maṇḍalē // Utt.1237

gāhāsōlasaēhiṁ tahā asañjamaṁmi ya
jē bhikkhū jayaī niccaṁ, sē na acchaï maṇḍalē // Utt.1238

bambhaṁmi nāyajjhayaṇēsu, ṭhāṇēsu ya samāhiē
jē bhikkhū jayaī niccaṁ, sē na acchaï maṇḍalē // Utt.1239

ēgavīsāē sabalē, bāvīsāē parīsahē
jē bhikkhū jayaī niccaṁ, sē na acchaï maṇḍalē // Utt.1240

tēvīsāē sūyagaḍē, rūvāhiēsu surēsu a
jē bhikkhu jayaī niccaṁ, sē na acchaï maṇḍalē // Utt.1241

paṇavīsabhāvaṇāsu, uddēsēsu dasāiṇaṁ
jē bhikkhū jayaī niccaṁ, sē na acchaï maṇḍalē // Utt.1242

anagāraguṇēhiṁ ca, pagappaṁmi tahēva ya
jē bhikkhū jayaī niccaṁ, sē na acchaī maṇḍalē // Utt.1243

pāvasuyapasaṅgēsu, mōhaṭhāṇēsu cēva ya
jē bhikkhū jayaī niccaṁ, sē na acchaï maṇḍalē // Utt.1244

siddhāiguṇajōgēsu, tettīsāsāyaṇāsu ya
jē bhikkhū jayaī niccaṁ, sē na acchaï maṇḍalē // Utt.1245

ii ēēsu ṭhāṇēsu, jē bhikkhū jayaī sayā
khippaṁ sō savvasaṁsārā, vippamuccaï paṇḍiō // Utt.1246

tti bēmi. 



---------------------------------------------------------------------
[pamāyaṭṭhāṇaṁ]

accantakālassa samūlagassa, savvassa dukkhassa u jō pamokkhō
taṁ bhāsaō mē paḍipuṇṇacittā, suṇēha ēgantahiyaṁ hiyatthaṁ // Utt.1247

nāṇassa savvassa pagāsaṇāē, annāṇamōhassa vivajjaṇāē
rāgassa dōsassa ya saṅkhaēṇāē, ēgantasokkhaṁ samuvēi mokkhaṁ // Utt.1248

tassēsa maggō guruviddhasēvā, vivajjaṇā bālajanassa dūrā
sajjhāyaēgantanisēvaṇā ya, suttatthasañcintaṇayā dhiī ya // Utt.1249

āhāramicchē miyamēsaṇijjaṁ, sahāyamicchē niuṇatthabuddhiṁ
nikēyamicchejja vivēgajoggaṁ, samāhikāmē samaṇē tavassī // Utt.1250

na vā labhejjā niuṇaṁ sahāyaṁ, guṇāhiyaṁ vā guṇaō samaṁ vā
ēgō vi pāvāiṁ vivajjayantō, viharejja kāmēsu asajjamāṇō // Utt.1251

jahā ya aṇḍappabhavā balāgā, aṇḍaṁ balāgappabhavaṁ jahā ya
ēmēva mōhayayaṇaṁ khu taṇhā, mōhaṁ ca taṇhāyayaṇaṁ vayanti // Utt.1252

rāgō ya dōsō vi ya kammabīyaṁ, kammaṁ ca mōhappabhavaṁ vayanti
kammaṁ ca jāimaraṇassa mūlaṁ, dukkhaṁ ca jāīmaraṇaṁ vayanti // Utt.1253

dukkhaṁ hayaṁ jassa na hōi mōhō, mōhō haō jassa na hōi taṇhā
taṇhā hayā jassa na hōi lōhō, lōhō haō jassa na kiñcaṇāiṁ // Utt.1254

rāgaṁ ca dōsaṁ ca tahēva mōhaṁ, uddhattukāmēṇa samūlajālaṁ
jē jē uvāyā paḍivajjiyavvā, tē kittaïssāmi ahānupuvviṁ // Utt.1255

rasā pagāmaṁ na nisēviyavvā, pāyaṁ rasā dittikarā narāṇaṁ
dittaṁ ca kāmā samabhiddavanti, dumaṁ jahā sāuphalaṁ va pakkhī // Utt.1256

jahā davaggī paürindhaṇē vaṇē, samāruō nōvasamaṁ uvēi
ēvindiyaggī vi pagāmabhōiṇō, na bambhayārissa hiyāya kassaī // Utt.1257

vivattasejjāsaṇajantiyāṇaṁ, ōmāsaṇāṇaṁ damiindiyāṇaṁ
na rāgasattū dharisēi cittaṁ, parāiyō vāhirivōsahēhiṁ // Utt.1258

jahā birālāvasahassa mūlē, na mūsagāṇaṁ vasahī pasatthā
ēmēva itthīnilayassa majjhē, na bambhayārissa khamō nivāsō // Utt.1259

na rūvalāvaṇṇavilāsahāsaṁ, na jampiyaṁ iṅgiyapēhiyaṁ vā
itthīṇa cittaṁsi nivēsaïttā, daṭhṭhuṁ vavassē samaṇē tavassī // Utt.1260

adaṁsaṇaṁ cēva apatthaṇaṁ ca, acintaṇaṁ cēva akittaṇaṁ ca
itthījanassāriyajhāṇajuggaṁ, hiyaṁ sayā bambhavaē rayāṇaṁ // Utt.1261

kāmaṁ tu dēvīhiṁ vibhūsiyāhiṁ, na cāiyā khobhaïuṁ tiguttā
tahā vi ēgantahiyaṁ ti naccā, vivittavāsō muṇiṇaṁ pasatthō // Utt.1262

mokkhābhikaṅkhissa vi mānavassa, saṁsārabhīrussa ṭhiyassa dhammē
nēyārisaṁ duttaramatthi lōē, jahitthiō bālamanōharāō // Utt.1263

ēē ya saṅgē samaïkkamittā, suduttarā cēva bhavanti sēsā
jahā mahāsāgaramuttarittā, naī bhavē avi gaṅgāsamānā // Utt.1264

kāmāṇugiddhippabhavaṁ khu dukkhaṁ, savvassa lōgassa sadēvagassa
jē kāiyaṁ mānasiyaṁ ca kiñci, tassantagaṁ gacchaï vīyarāgō // Utt.1265

jahā ya kimpāgaphalā manōramā, rasēṇa vaṇṇēṇa ya bhujjamāṇā
tē khuḍḍaē jīviya paccamāṇā, ēōvamā kāmaguṇā vivāgē // Utt.1266

jē indiyāṇaṁ visayā maṇunnā, na tēsu bhāvaṁ nisirē kayāī
na yā maṇunnēsu maṇaṁ pi kujjā, samāhikāmē samaṇē tavassī // Utt.1267

cakkhussa rūvaṁ gahaṇaṁ vayanti, taṁ rāgahēuṁ tu maṇunnamāhuṁ
taṁ dōsahēuṁ amaṇunnamāhuṁ, samō ya jō tēsu ya vīyarāgō // Utt.1268

rūvassa cakkhuṁ gahaṇaṁ vayanti, caksussa rūvaṁ gahaṇaṁ vayanti
rāgassa hēuṁ samaṇunnamāhuṁ, dōsassa hēuṁ amaṇunnamāhuṁ // Utt.1269

rūvēsu jō giddhaïmuvēi tivvaṁ, akāliyaṁ pāvaï sē vināsaṁ
rāgāurē sē jaha vā payaṅgē, ālōyalōlē samuvēi maccuṁ // Utt.1270

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci rūvaṁ avarajjhaī sē // Utt.1271

ēgantarattē ruiraṁsi ruvē, atālisē sē kuṇaī paōsaṁ
dukkhassa sampīlamuvēi bālē, na lippaī tēna munī virāgō // Utt.1272

ruvānugāsānugaē ya jīvē, carācarē hiṁsaï nēgaruvē
cittēhi tē paritāvēi bālē, pīlēi attaṭṭhaguru kiliṭṭhē // Utt.1273

ruvānuvāēṇa pariggahēṇa, uppāyaṇē rakkhaṇasanniōgē
vaē viōgē ya kahaṁ suhaṁ sē, sambhōgakālē ya atittilābhē // Utt.1274

ruvē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1275

taṇhābhibhūyassa adattahāriṇō, ruvē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī sē // Utt.1276

mōsassa pacchā ya puratthaō ya, payōgakālē ya duhī durantē
ēvaṁ adattāṇi samāyayantō, rūvē atittō duhiō anissō // Utt.1277

rūvānurattassa narassa ēvaṁ, kuttō suhaṁ hojja kayāi kiñci?
tatthōvabhōgē'vi kilēsadukkhaṁ, nivvattaī jassa kaēṇa dukkhaṁ // Utt.1278

ēmēva rūvaṁmi gaōpaōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō hōi duhaṁ vivāgē // Utt.1279

rūvē virattō manuō visōgō, ēēṇa dukkhōhaparamparēṇa
na lippaē bhavamajjhē'vi santō, jalēṇa vā pokkhariṇī palāsaṁ // Utt.1280

sōyassa saddaṁ gahaṇaṁ vayanti, taṁ rāgahēuṁ tu maṇunnamāhu
taṁ dōsahēuṁ amaṇunnamāhu, samō ya jō tēsu sa vīyarāgō // Utt.1281

saddassa sōyaṁ gahaṇaṁ vayanti, sōyassa saddaṁ gahaṇaṁ vayanti
rāgassa hēuṁ samaṇunnamāhu, dōsassa hēuṁ amaṇunnamāhu // Utt.1282

saddēsu jō giddhimuvēi tivvaṁ, akāliyaṁ pāvaï sē vināsaṁ
rāgāurē hariṇamigē va muddhē, saddē atittē samuvēi maccuṁ // Utt.1283

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci saddaṁ avarajjhaī sē // Utt.1284

ēgantarattē ruiraṁsi saddē, atālisē sē kuṇaī paōsaṁ
dukkhassa sampīlamuvēi bālē, na lippaī tēna munī virāgō // Utt.1285

saddānugāsānugaē ya jīvē, carācarē hiṁsaï'nēgaruvē
cittēhi tē paritāvēi bālē, pīlēi ataṭṭhaguru kiliṭṭhē // Utt.1286

saddānuvāēṇa pariggahēṇa, uppāyaṇē rakkhaṇasanniōgē
vaē viōgē ya kahaṁ suhaṁ sē, sambhōgakālē ya atittilābhē // Utt.1287

saddē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1288

taṇhābhibhūyassa adattahāriṇō, saddē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī // Utt.1289

mōsassa pacchā ya puratthaō ya, paōgakālē ya duhī durantē
ēvaṁ adattāṇi samāyayantō, saddē atittō duhīō anissō // Utt.1290

saddānurattassa narassa ēvaṁ, kuttō suhaṁ hojja kayāi kiñci?
tatthōvabhōgē vi kilēsadukkhaṁ, nivvattaī jassa kaēṇa dukkhaṁ // Utt.1291

ēmēva saddaṁmi gaō paōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō i duhaṁ vivāgē // Utt.1292

saddē virattō manuō visōgō, ēēṇa dukkhōhaparamparēṇa
na lippaē bhavamajjhē vi santō, jalēṇa vā pokkhariṇīpalāsaṁ // Utt.1293

ghāṇassa gandhaṁ gahaṇaṁ vayanti, taṁ rāgahēuṁ tu maṇunnamāhu
taṁ dōsahēuṁ amaṇunnamāhu, samō ya jō tēsu sa vīyarāgō // Utt.1294

gandhassa ghāṇaṁ gahaṇaṁ vayanti, ghāṇassa gandhaṁ gahaṇaṁ vayanti
rāgassa hēuṁ samaṇunnamāhu, dōsassa hēuṁ amaṇunnamāhu // Utt.1295

gandhēsu jō giddhimuvēi tivvaṁ, akāliyaṁ pāvaï sē vināsē
rāgāurē ōsahagandhagiddhē, sappē bilāō viva nikkhamantē // Utt.1296

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci gandhaṁ avarajjhaī sē // Utt.1297

ēgantaratē ruiraṁsi gandhē, atālisē sē kuṇaī paōsaṁ
dukkhassa sampīlamuvēi bālē, na lippaī tēṇa munī virāgō // Utt.1298

gandhānugāsānugaē ya jīvē, carācarē hiṁsaï'nēgaruvē
cittēhi tē paritāvēi bālē, pīlēi attaṭṭhaguru kiliṭṭhē // Utt.1299

gandhāṇuvāēṇa pariggahēṇa, uppāyaṇē rakkhaṇasanniōgē
vaē viōgē ya kahaṁ suhaṁ sē , sambhōgakālē ya atittilābhē // Utt.1300

gandhē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1301

taṇhābhibhūyassa adattahāriṇō, gandhē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī sē // Utt.1302

mōsassa pacchā ya puratthaō ya, paōgakālē ya duhī durantē
ēvaṁ adattāṇi samāyayantō, gandhē atittō duhiō anissō // Utt.1303

gandhānurattassa narassa ēvaṁ, kuttō suhaṁ hojja kayāi kiñci
tatthōvabhōgē vi kilēsadukkhaṁ, nivvattaī jassa kaēṇa dukkhaṁ // Utt.1304

ēmēva gandhaṁmi gaō paōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō hōi duhaṁ vivāgē // Utt.1305

gandhē virattō manuō visōgō, ēēṇa dukkhōhaparamparēṇa
na lippaī bhavamajjhē vi santō, jalēṇa vā pokkhariṇīpalāsaṁ // Utt.1306

jihāē rasaṁ gahaṇaṁ vayanti, taṁ rāgahēuṁ tu maṇunnamāhu
taṁ dōsahēuṁ amaṇunnamāhu, samō ya jō tēsu ya vīyarāgō // Utt.1307

rasassa jibbhaṁ gahaṇaṁ vayanti, jibbhāē rasaṁ gahaṇaṁ vayanti
rāgassa hēuṁ samaṇunnamāhu, dōsassa hēuṁ amaṇunnamāhu // Utt.1308

rasēsu jō giddhimuvēi tivvaṁ, akāliyaṁ pāvaï sē vināsaṁ
rāgāurē baḍisavibhinnakāē, macchē jahā āmisabhōgagiddhē // Utt.1309

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci rasaṁ avarajjhaī sē // Utt.1310

ēgantarattē ruiraṁsi rasē, atālisē sē kuṇaī paōsaṁ
dukkhassa sampīlamuvēi bālē, na lippaī tēṇa munī virāgō // Utt.1311

rasānugāsānugaē ya jīvē, carācarē hiṁsaï'nēgaruvē
cittēhi tē paritāvēi bālē, pīlēi attaṭṭhaguru kiliṭṭhē // Utt.1312

rasānuvāēṇa pariggahēṇa uppāyaṇē rakkhaṇasanniōgē
vaē viōgē ya kahaṁ suhaṁ sē, sambhōgakālē ya atittilābhē // Utt.1313

rasē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1314

taṇhābhibhūyassa adattahāriṇō, rasē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī sē // Utt.1315

mōsassa pacchā ya puratthaō ya, paōgakālē ya duhī durantē
ēvaṁ adattāṇi samāyayantō, rasē atittō duhiō anissō // Utt.1316

rasānurattassa narassa ēvaṁ, kuttō suhaṁ hojja kayāi kiñci
tatthōvabhōgē vi kilēsadukkhaṁ, nivvattaī jassa kaēṇa dukkhaṁ // Utt.1317

ēmēva rasaṁmi gaō paōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō hōi duhaṁ vivāgē // Utt.1318

rasē virattō manuō visōgō, ēēṇa dukkhōhaparamparēṇa
na lippaī bhavamajjhē vi santō, jalēṇa vā pokkhariṇīpalāsaṁ // Utt.1319

kāyassa phāsaṁ gahaṇaṁ vayanti, taṁ rāgahēuṁ tu maṇunnamāhu
taṁ dōsahēuṁ amaṇunnamāhu, samō ya jō tēsu ya vīyarāgō // Utt.1320

phāsassa kāyaṁ gahaṇaṁ vayanti, kāyassa phāsaṁ gahaṇaṁ vayanti
rāgassa hēuṁ samaṇunnamāhu, dōsassa hēu amaṇunnamāhu // Utt.1321

phāsēsu jō giddhaïmuvēi tivvaṁ, akāliyaṁ pāvaï sē vināsaṁ
rāgāurē sīyajalāvasannē, gāhaggahīē mahisē vivannē // Utt.1322

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci phāsaṁ avarajjhaī sē // Utt.1323

ēgantarattē ruiraṁsi phāsē, atālisē sē kuṇaī paōsaṁ
dukkhassa sampīlamuvēi bālē, na lippaī tēṇa munī virāgō // Utt.1324

phāsānugāsānugaē ya jīvē, carācarē hiṁsaïnēgaruvē
cittēhi tē paritāvēi bālē, pīlēi attaṭṭhaguru kiliṭṭhē // Utt.1325

phāsānuvāēṇa pariggahēṇa, uppāyaṇē rakkhaṇasanniōgē
vaē viōgē ya kahaṁ suhaṁ sē, sambhōgakālē ya atittilābhē // Utt.1326

phāsē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1327

taṇhābhibhūyassa adattahāriṇō, phāsē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī sē // Utt.1328

mōsassa pacchā ya puratthaō ya, paōgakālē ya duhī durantē
ēvaṁ adattāṇi samāyayantō, phāsē atittō duhiō anissō // Utt.1329

phāsānurattassa narassa ēvaṁ, kuttō suhaṁ hojja kayāi kiñci?
tatthōvabhōgēvi kilēsadukkhaṁ, nivvattaī jassa kaēṇa dukkhaṁ // Utt.1330

ēmēva phāsaṁmi gaō paōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō hōi duhē vivāgē // Utt.1331

phāsē virattō manuō visōgō, ēēṇa dukkhōhaparamparēṇa
na lippaī bhavamajjhē vi santō, jalēṇa vā pokkhariṇīpalāsaṁ // Utt.1332

manassa bhāvaṁ gahaṇaṁ vayanti, taṁ rāgahēuṁ tuṁ maṇunnamāhu
taṁ dōsahēuṁ amaṇunnamāhu, samō ya jō tēsu sa vīyarāgō // Utt.1333

bhāvassa manaṁ gahaṇaṁ vayanti, manassa bhāvaṁ gahaṇaṁ vayanti
rāgassa hēuṁ samaṇunnamāhu, dōsassa hēuṁ amaṇunnamāhu // Utt.1334

bhāvēsu jō giddhimuvēi tivvaṁ, akāliyaṁ pāvaï sē vināsaṁ
rāgāurē kāmaguṇēsu giddhē, karēṇumaggāvahiē gajē vā // Utt.1335

jē yāvi dōsaṁ samuvēi tivvaṁ, taṁsi kkhaṇē sē u uvēi dukkhaṁ
duddantadōsēṇa saēṇa jantū, na kiñci bhāvaṁ avarajjhaī sē // Utt.1336

ēgantarattē ruiraṁsi bhāvē, atālisē sē kuṇaī paōsaṁ
dukkhassa sampīlamuvēi bālē, na lippaī tēṇa munī virāgō // Utt.1337

bhāvānugāsānugaē ya jīvē, carācarē hiṁsaï'nēgaruvē
cittēhi tē paritāvēi bālē, pīlēi attaṭṭhaguru kiliṭṭhē // Utt.1338

bhāvānuvāēṇa pariggahēṇa, uppāyaṇē rakkhaṇasanniōgē
vaē viōgē ya kahaṁ suhaṁ sē, sambhōgakālē ya atittilābhē // Utt.1339

bhāvē atittē ya pariggahaṁmi, sattōvasattō na uvēi tuṭṭhiṁ
atuṭṭhidōsēṇa duhī parassa, lobhāvilē āyayaī adattaṁ // Utt.1340

taṇhābhibhūyassa adattahāriṇō, bhāvē atittassa pariggahē ya
māyāmusaṁ vaḍḍhaï lobhadōsā, tatthāvi dukkhā na vimuccaī sē // Utt.1341

mōsassa pacchā ya puratthaō ya, paōgakālē ya duhī durantē
ēvaṁ adattāṇi samāyayantō, bhāvē atittō duhiō anissō // Utt.1342

bhāvānurattassa narassa ēvaṁ, kuttō suhaṁ hojja kayāi kiñci
tatthōvabhōgē vi kilēsadukkhaṁ, nivvattaī jassa kaēṇa dukkhaṁ // Utt.1343

ēmēva bhāvaṁmi gaō paōsaṁ, uvēi dukkhōhaparamparāō
paduṭṭhacittō ya ciṇāi kammaṁ, jaṁ sē puṇō hōi duhaṁ vivāgē // Utt.1344

bhāvē virattō manuō visōgō, ēēṇa dukkhōhaparamparēṇa
na lippaī bhavamajjhē vi santō, jalēṇa vā pokkhariṇīpilāsaṁ // Utt.1345

ēvindiyatthā ya manassa atthā, dukkhassa hēuṁ manuyassa rāgiṇō
tē cēva thōvaṁ pi kayāi dukkhaṁ na vīyarāgassa karenti kiñci // Utt.1346

na kāmabhōgā samayaṁ uventi, na yāvi bhōgā vigaïṁ uventi
jē tappaōsī ya pariggahī ya, sō tēsu mōhā vigaïṁ uvēi // Utt.1347

kōhaṁ ca mānaṁ ca tahēva māyaṁ, lōhaṁ dugucchaṁ araïṁ raïṁ ca
hāsaṁ bhayaṁ sōgapumitthivēyaṁ, napuṁsavēyaṁ vivihē ya bhāvē // Utt.1348

āvajjaī ēvamanēgaruvē, ēvaṁvihē kāmaguṇēsu sattō
annē ya ēyappabhavē visēsē, kāruṇṇadīṇē hirimē vaïssē // Utt.1349

kappaṁ na icchijja sahāyalicchū, pacchānutāvēṇa tavvappabhāvaṁ
ēvaṁ viyārē amiyappayārē, āvajjaī indiyacōravassē // Utt.1350

taō sē jāyanti paōyaṇāiṁ, nimajjiuṁ mōhamahaṇṇavaṁmi
suhēsiṇō dukkhaviṇōyaṇaṭṭhā, tapaccayaṁ ujjamaē ya rāgī // Utt.1351

virajjamāṇassa ya indiyatthā, saddāiyā tāvaïyappagārā
na tassa savvē vi maṇunnayaṁ vā, nivvatayantī amaṇunnayaṁ vā // Utt.1352

ēvaṁ sa saṅkappavikappaṇāsuṁ, sañjāyaī samayamuvaṭṭhiyassa
atthē asaṅkappayaō taō sē, pahīyaē kāmaguṇēsu taṇhā // Utt.1353

sō vīyarāgō kayasavvakiccō, khavēi nāṇāvaraṇaṁ khaṇēṇaṁ
tahēva jaṁ daṁsaṇamāvarēi, jaṁ cantarāyaṁ pakarēi kammaṁ // Utt.1354

savvaṁ taō jāṇaï pāsaē ya, amōhaṇē hōi nirantarāē
anāsavē jhāṇasamāhijuttē, āukkhaē mokkhamuvēi suddhē // Utt.1355

sō tassa savvassa duhassa mukkhō, jaṁ bāhaī sayayaṁ jantumēyaṁ
dīhāmayaṁ vippamukkō pasatthō, tō hōi accantasuhī kayatthō // Utt.1356

anāikālappabhavassa ēsō, savvassa dukkhassa pamokkhamaggō
viyāhiō jaṁ samuvicca sattā, kamēṇa accantasuhī bhavanti // Utt.1357

tti bēmi. 



---------------------------------------------------------------------
[kammapayaḍī]

aṭṭhaṁ kammāiṁ vocchāmi, ānupuvviṁ jahakkamaṁ
jēhiṁ baddhō ayaṁ jīvō, saṁsārē parivaṭṭaī // Utt.1358

nāṇassāvaraṇijjaṁ, daṁsaṇāvaraṇaṁ tahā
vēyaṇijjaṁ tahā mōhaṁ, āukammaṁ tahēva ya // Utt.1359

nāmakammaṁ ca gōyaṁ ca, antarāyaṁ tahēva ya
ēvamēyāi kammāiṁ, aṭṭhēva u samāsaō // Utt.1360

nāṇāvaraṇaṁ pañcavihaṁ, suyaṁ ābhinibōhiyaṁ
ōhināṇaṁ ca taïyaṁ, maṇanāṇaṁ ca kēvalaṁ // Utt.1361

niddā tahēva payalā, niddāniddā payalapayalā ya
tattō ya thīṇagiddhī u, pañcamā hōi nāyavvā // Utt.1362

cakkhumacakkhūōhissa, daṁsaṇē kēvalē ya āvaraṇē
ēvaṁ tu navavigappaṁ, nāyavvaṁ daṁsaṇāvaraṇaṁ // Utt.1363

vēyaṇīyampi ya duvihaṁ, sāyamasāyaṁ ca āhiyaṁ
sāyassa u bahū bhēyā, ēmēva asāyassa vi // Utt.1364

mōhaṇijjampi duvihaṁ, daṁsaṇē caraṇē tahā
daṁsaṇē tivihaṁ vuttaṁ, caraṇē duvihaṁ bhavē // Utt.1365

sammattaṁ cēva micchattaṁ, sammāmicchattamēva ya
ēyāō tinni payaḍīō, mōhaṇijjassa daṁsaṇē // Utt.1366

carittamōhaṇaṁ kammaṁ, duvihaṁ taṁ viyāhiyaṁ
kasāyamōhaṇijjaṁ tu, nōkasāyaṁ tahēva ya // Utt.1367

sōlasavihabhēēṇaṁ, kammaṁ tu kasāyajaṁ
sattavihaṁ navavihaṁ vā, kammaṁ ca nōkasāyajaṁ // Utt.1368

nēraïyatirikkhāū, maṇussāuṁ tahēva ya
dēvāuyaṁ caütthaṁ tu, āukammaṁ caüvvihaṁ // Utt.1369

nāmakammaṁ tu duvihaṁ, suhamasuhaṁ ca āhiyaṁ
suhassa u bahū bhēyā, ēmēva asuhassa vi // Utt.1370

gōyaṁ kammaṁ duvihaṁ, uccaṁ niyaṁ ca āhiyaṁ
uccaṁ aṭṭhavihaṁ hōi, ēvaṁ nīyaṁ pi āhiyaṁ // Utt.1371

dānē lābhē ya bhōgē ya, uvabhōgē vīriē tahā
pañcavihamantarāyaṁ, samāsēṇa viyāhiyaṁ // Utt.1372

ēyāō mūlapayaḍīō, uttarāō ya āhiyā
paēsaggaṁ khettakālē ya, bhāvaṁ ca uttaraṁ suṇa // Utt.1373

savvēsiṁ cēva kammāṇaṁ, paēsaggamanantagaṁ
gaṇṭhiyasattāīyaṁ, antō siddhāṇa āhiyaṁ // Utt.1374

savvajīvāṇa kammaṁ tu, saṅgahē chaddisāgayaṁ
savvēsu vi paēsēsu, savvaṁ savvēṇa baddhagaṁ // Utt.1375

udahīsarisanāmāṇa, tīsaī kōḍikōḍīō
ukkōsiyā ṭhiī hōi, antōmuhuttaṁ jahanniyā // Utt.1376

āvaraṇijjāṇa duṇhampi, vēyaṇijjē tahēva ya
antarāē ya kammaṁmi, ṭhiī ēsā viyāhiyā // Utt.1377

udahīsarisanāmāṇaṁ, sattariṁ kōḍikōḍīō
mōhaṇijjassa ukkōsā, antōmuhuttaṁ jahanniyā // Utt.1378

tettīsa sāgarōvamā, ukkōsēṇa viyāhiyā
ṭhii u āukammassa, antōmuhuttaṁ jahanniyā // Utt.1379

udahīsarisanāmāṇa, vīsaī kōḍikōḍīō
nāmagottāṇaṁ ukkōsā, antō muhuttaṁ jahanniyā // Utt.1380

siddhāṇa'nantabhāgō ya, anubhāgā havanti u
savvēsu vi paēsaggaṁ, savvajīvēsu icchiyaṁ // Utt.1381

tamhā ēēsiṁ kammāṇaṁ, anubhāga viyāṇiyā
ēēsiṁ saṁvarē cēva, khavaṇē ya jaē buhō // Utt.1382

tti bēmi. 



---------------------------------------------------------------------
[lēsajjhayaṇaṁ]

lēsajjhayaṇaṁ pavakkhāmi, ānupuvviṁ jahakkamaṁ
chaṇhampi kammalēsāṇaṁ, anubhāvē suṇēha mē // Utt.1383

nāmāiṁ vaṇṇarasagandha phāsapariṇāmalakkhaṇaṁ ṭhāṇaṁ
ṭhiiṁ gaïṁ āuṁ ya, lēsāṇaṁ tu suṇēha mē // Utt.1384

kiṇhā nīlā ya kāū ya, tēū pamhā tahēva ya
sukkalēsā ya chaṭṭhā ya, nāmāiṁ tu jahakkamaṁ // Utt.1385

jīmūyaniddha saṅkāsā, gavalariṭṭhaga saṁnibhā
khañjañjaṇa nayananibhā, kiṇhalēsā u vaṇṇaō // Utt.1386

nīlāsōga saṅkāsā, cāsapiccha samappabhā
vēruliyaniddha saṅkāsā, nīlalēsā u vaṇṇaō // Utt.1387

ayasīpuppha saṅkāsā, kōilaccha dasaṁnibhā
pārēvayagīvanibhā, kāūlēsā u vaṇṇaō // Utt.1388

hiṅgulayadhāu saṅkāsā, taruṇāicca sannibhā
suyatuṇḍa paīvanibhā, tēūlēsā u vaṇṇaō // Utt.1389

hariyālabhēya saṅkāsā, haliddābhēya samappabhā
saṇāsaṇa kusumanibhā, pamhalēsā u vaṇṇaō // Utt.1390

saṅkhaṅkakunda saṅkāsā, khīrapūra samappabhā
rayayahāra saṅkāsā, sukkalēsā u vaṇṇaō // Utt.1391

jaha kaḍuya tumbagarasō, nimbarasō kaḍuya rōhiṇirasō vā
ettō vi anantaguṇō, rasō ya kiṇhāē nāyavvō // Utt.1392

jaha tigaḍuyassa ya rasō, tikkhō jaha hatthipippalīē vā
ettō vi anantaguṇō, rasō u nīlāē nāyavvō // Utt.1393

jaha taruṇa ambagarasō, tuvarakaviṭṭhassa vāvi jārisaō
ettō vi anantaguṇō, rasō u kāūē nāyavvō // Utt.1394

jaha pariṇayambagarasō, pakkakaviṭhṭhassa vāvi jārisaō
ettō vi anantaguṇō, rasō u tēūē nāyavvō // Utt.1395

varavāruṇīē va rasō, vivihāṇa va āsavāṇa jārisaō
mahumēragassa va rasō, ettō pamhāē paraēṇaṁ // Utt.1396

khajjūra muddiyarasō, khīrarasō khaṇḍa sakkararasō vā
ettō vi anantaguṇō, rasō u sukkāē nāyavvō // Utt.1397

jaha gōmaḍassa gandhō, suṇagamaḍassa va jahā ahimaḍassa
ettō vi anantaguṇō, lēsāṇaṁ appasatthāṇaṁ // Utt.1398

jaha surahi kusumagandhō, gandhavāsāṇa pissamāṇāṇaṁ
ettō vi anantaguṇō, pasatthalēsāṇa tiṇhampi // Utt.1399

jaha karagayassa phāsō, gōjibbhāē ya sāgapattāṇaṁ
ettō vi anantaguṇō, lēsāṇaṁ appasatthāṇaṁ // Utt.1400

jaha būrassa va phāsō, navanīyassa va sirīsakusumāṇaṁ
ettō vi anantaguṇō, pasatthalēsāṇa tiṇhampi // Utt.1401

tivihō va navavihō vā, sattāvīsaïvihekkasīō vā
dusaō tēyālō vā, lēsāṇaṁ hōi pariṇāmō // Utt.1402

pañcāsavappamattō, tīhiṁ aguttō chasuṁ aviraō ya
tivvārambha pariṇaō, khuddō sāhasiō narō // Utt.1403

niddhandhasa pariṇāmō, nissaṁsō ajiindiō
ēyajōgasamāuttō, kiṇhalēsaṁ tu pariṇamē // Utt.1404

issā amarisa atavō, avijja māyā ahīriyā
gēhī paōsē ya saḍhē, pamattē rasalōluē sāyagavēsaē ya // Utt.1405

ārambhaō aviraō, khuddō sāhassiō narō
ēyajōga samāuttō, nīlalēsaṁ tu pariṇamē // Utt.1406

vaṅkē vaṅkasamāyārē, niyaḍillē anujjuē
paliuñcaga ōvahiē, micchadiṭṭhī anāriē // Utt.1407

upphālagaduṭṭhavāī ya, tēṇē yāvi ya maccharī
ēyajōga samāuttō, kāūlēsaṁ tu pariṇamē // Utt.1408

nīyāvittī acavalē, amāī akuūhalē
vinīya vinaē dantē, jōgavaṁ uvahāṇavaṁ // Utt.1409

piyadhammē daḍhadhammē 'vajjabhīru hiēsaē
ēyajōga samāuttō, tēūlēsaṁ tu pariṇamē // Utt.1410

payaṇu kōhamāṇē ya, māyālobhē ya payaṇuē
pasantacittē dantappā, jōgavaṁ uvahāṇavaṁ // Utt.1411

tahā ya payaṇuvāī ya, uvasantē jiindiē
ēyajōga samāuttō, pamhalēsaṁ tu pariṇamē // Utt.1412

aṭṭaruddāṇi vajjittā, dhammasukkāṇi jhāyaē
pasantacittē dantappā, samiē guttē ya guttisu // Utt.1413

sarāgē vīyarāgē vā, uvasantē jiindiē
ēyajōgasamāuttō, sukkalēsaṁ tu pariṇamē // Utt.1414

asaṅkhijjāṇōsappiṇīṇa, ussappiṇīṇa jē samayā
saṅkhāīyā lōgā, lēsāṇa havanti ṭhāṇāiṁ // Utt.1415

muhuttaddhaṁ tu jahannā, tettīsā sāgarā muhutta'hiyā
ukkōsā hōi ṭhiī, nāyavvā kiṇhalēsāē // Utt.1416

muhuttaddhaṁ tu jahannā, dasa udahī paliyamasaṅkhabhāgamabbhahiyā
ukkōsā i ṭhiī, nāyavvā nīlalēsāē // Utt.1417

muhuttaddhaṁ tu jahannā, tiṇṇudahī paliyamasaṅkhabhāgamabbhahiyā
ukkōsā hōi ṭhiī, nāyavvā kāulēsāē // Utt.1418

muhuttaddhaṁ tu jahannā, doṇṇudahī paliyamasaṅkhabhāgamabbhahiyā
ukkōsā hōi ṭhiī, nāyavvā tēulēsāē // Utt.1419

muhuttaddhaṁ tu jahannā, dasa honti ya sāgarā muhutta'hiyā
ukkōsā hōi ṭhiī, nāyavvā sukkalēsāē // Utt.1420

muhuttaddhaṁ tu jahannā tettīsaṁ sāgarā muhutta'hiyā
ukkōsā hōi ṭhiī nāyavvā sukkalēsāē // Utt.1421

ēsā khalu lēsāṇaṁ, ōhēṇa ṭhiī u vaṇṇiyā hōi
caüsu vi gaīsu ettō, lēsāṇa ṭhiiṁ tu vocchāmi // Utt.1422

dasa vāsasahassāiṁ, kāuē ṭhiī jahanniyā hōi
tiṇṇudahī paliōvamaṁ, asaṅkhabhāgaṁ ca ukkōsā // Utt.1423

tiṇṇudahī paliōvamaṁ, asaṅkhabhāgō jahannēṇa nīlaṭhiī
dasaüdahī paliōvamaṁ asaṅkhabhāgaṁ ca ukkōsā // Utt.1424

dasaüdahī paliōvamaṁ asaṅkhabhāgaṁ jahanniyā hōi
tettīsasāgarāiṁ ukkōsā, hōi kiṇhāē lēsāē // Utt.1425

ēsā nēraïyāṇaṁ, lēsāṇa ṭhiī u vaṇṇiyā hōi
tēṇaṁ paraṁ vocchāmi, tiriyamanussāṇa dēvāṇaṁ // Utt.1426

antōmuhuttamaddhaṁ, lēsāṇa ṭhiī jahiṁ jahiṁ jā u
tiriyāṇa narāṇaṁ vā, vajjittā kēvalaṁ lēsaṁ // Utt.1427

muhuttaddhaṁ tu jahannā, ukkōsā hōi puvvakōḍīō
navahiṁ varisēhiṁ ūṇā, nāyavvā sukkalēsāē // Utt.1428

ēsā tiriyanarāṇaṁ, lēsāṇa ṭhiī u vaṇṇiyā hōi
tēṇa paraṁ vocchāmi, lēsāṇa ṭhiī u dēvāṇaṁ // Utt.1429

dasa vāsasahassāiṁ, kiṇhāē ṭhiī jahanniyā hōi
paliyamasaṅkhijjaïmō, ukkōsō hōi kiṇhāē // Utt.1430

jā kiṇhāē ṭhiī khalu, ukkōsā sā u samayamabbhahiyā
jahannēṇaṁ nīlāē, paliyamasaṅkhaṁ ca ukkōsā // Utt.1431

jā nīlāē ṭhiī khalu, ukkōsā sā u samayamabbhahiyā
jahannēṇaṁ kāūē, paliyamasaṅkhaṁ ca ukkōsā // Utt.1432

tēṇa paraṁ vocchāmi, tēūlēsā jahā suragaṇāṇaṁ
bhavaṇavaïvāṇamantara jōisavēmāṇiyāṇaṁ ca // Utt.1433

paliōvamaṁ jahannaṁ, ukkōsā sāgarā u duṇha'hiā
paliyamasaṅkhejjēṇaṁ, hōi bhāgēṇa tēūē // Utt.1434

dasavāsasahassāiṁ, tēūē ṭhiī jahanniyā hōi
dunnudahī paliōvama asaṅkhabhāgaṁ ca ukkōsā // Utt.1435

jā tēūē ṭhiī khalu, ukkōsā sā u samayamabbhahiyā
jahannēṇaṁ pamhāē, dasa u muhutta'hiyāiṁ ukkōsā // Utt.1436

jā pamhāē ṭhiī khalu, ukkōsā sā u samayamabbhahiyā
jahannēṇaṁ sukkāē, tettīsa muhuttaṁ abbhahiyā // Utt.1437

kiṇhā nīlā kāū, tinni vi ēyāō ahammalēsāō
ēyāhiṁ tihivi jīvō, duggaïṁ uvavajjaī bahusō // Utt.1438

tēū pamhā sukkā, tinnivi ēyāō dhammalēsāō
ēyāhi tihivi jīvō, suggaïṁ uvavajjaī // Utt.1439

lēsāhiṁ savvāhiṁ, paḍhamē samayaṁmi pariṇayāhiṁ tu,
na hu kassaï uvavāō, parē bhavē atthi jīvassa // Utt.1440

lēsāhiṁ savvāhiṁ, carimē samayaṁmi pariṇayāhiṁ tu
na hu kassaï uvavāō, parē bhavē hōi jīvassa // Utt.1441

antamuhuttaṁmi gaē, antamuhuttaṁmi sēsaē cēva
lēsāhi pariṇayāhiṁ, jīvā gacchanti paralōyaṁ // Utt.1442

tamhā ēyāsi lēsāṇaṁ, anubhāvē viyāṇiyā
appasatthāō vajjittā, pasatthāō'hiṭṭhiē munī // Utt.1443

tti bēmi. 



---------------------------------------------------------------------
[aṇagāramaggagaī]

suṇēha mē ēgaggamaṇā, maggaṁ buddhēhiṁ dēsiyaṁ
jamāyarantō bhikkhū, dukkhāṇantakarē bhavē // Utt.1444

gihavāsaṁ pariccajja, pavajjāmassiē munī
imē saṅgē viyāṇijjā, jēhiṁ sajjanti mānavā // Utt.1445

tahēva hiṁsaṁ aliyaṁ, cojjaṁ abambhasēvaṇaṁ
icchākāmaṁ ca lobhaṁ ca, sañjaō parivajjaē // Utt.1446

manōharaṁ cittagharaṁ, malladhūvēṇa vāsiyaṁ
sakavāḍaṁ paṇḍurullōyaṁ, manasā vi na patthaē // Utt.1447

indiyāṇi u bhikkhussa, tārisaṁmi uvvassaē
dukkarāiṁ nivārēuṁ, kāmarāgavivaḍḍhaṇē // Utt.1448

susāṇē sunnagārē vā, rukkhamūlē va ikkaō
païrikkē parakaḍē vā, vāsaṁ tattha'bhirōyaē // Utt.1449

phāsuyaṁmi anābāhē, itthīhiṁ anabhiddhuē
tattha saṅkappaē vāsaṁ, bhikkhū paramasañjaē // Utt.1450

na sayaṁ gihāiṁ kuvvijjā, nēva annēhiṁ kāraē
gihakammasamārambhē, bhūyāṇaṁ dissaē vahō // Utt.1451

tasāṇaṁ thāvarāṇaṁ ca, suhumāṇaṁ bādarāṇa ya
tamhā gihasamārambhaṁ, sañjaō parivajjaē // Utt.1452

tahēva bhattapānēsu, payaṇē payāvaṇēsu ya
pāṇabhūyadayaṭṭhāē, na paē na payāvaē // Utt.1453

jaladhannanissiyā jīvā, puḍhavīkaṭṭhanissiyā
hammanti bhattapānēsu, tamhā bhikkhū na payāvaē // Utt.1454

visappē savvaō dhārē, bahupāṇa vināsaṇē
natthi jōisamē satthē, tamhā jōiṁ na dīvaē // Utt.1455

hiraṇṇaṁ jāyarūvaṁ ca, manasā vi na patthaē
samaleṭṭhukañcanē bhikkhū, viraē kayavikkaē // Utt.1456

kiṇantō kaïō hōi, vikkiṇantō ya vāṇiō
kayavikkayaṁmi vaṭṭantō, bhikkhū na bhavaï tārisō // Utt.1457

bhikkhiyavvaṁ na kēyavvaṁ, bhikkhuṇā bhikkhuvittiṇā
kayavikkaō mahādōsō, bhikkhavittī suhāvahā // Utt.1458

samuyāṇaṁ uñchamēsijjā, jahāsuttamanindiyaṁ
lābhālābhaṁmi santuṭṭhē, piṇḍavāyaṁ carē munī // Utt.1459

alōlē na rasē giddhē, jibbhādantē amucchiē
na rasaṭṭhāē bhuñjijjā, javaṇaṭṭhāē mahāmunī // Utt.1460

accaṇaṁ rayaṇaṁ cēva, vandanaṁ pūyaṇaṁ tahā
iḍḍhīsakkārasammāṇaṁ, manasā vi na patthaē // Utt.1461

sukkaṁ jjhāṇaṁ jhiyāejjā, aniyāṇē akiñcanē
vōsaṭṭhakāē viharejjā, jāva kālassa pajjaō // Utt.1462

nijjūhiūṇaṁ āhāraṁ, kāladhammē uvaṭṭhiē
jahiūṇa mānusaṁ bondiṁ, pahū dukkhā vimuccaī // Utt.1463

nimammē nirahaṅkārō, vīyarāgō anāsavō
sampattō kēvalaṁ nāṇaṁ, sāsayaṁ parinivvuē // Utt.1464

tti bēmi. 



---------------------------------------------------------------------
[jīvājīvavibhattī]

jīvājīvavibhattiṁ, suṇēha mē ēgamanā iō
jaṁ jāṇiūṇa bhikkhū, sammaṁ jayaï sañjamē // Utt.1465

jīvā cēva ajīvā ya, ēsa lōē viyāhiē
ajīva dēsamāgāsē, alōē sē viyāhiē // Utt.1466

davvaō khettaō cēva, kālaō bhāvaō tahā
parūvaṇā tēsiṁ bhavē, jīvāṇamajīvāṇa ya // Utt.1467

rūviṇō cēva arūvī ya, ajīvā duvihā bhavē
arūvī dasahā vuttā, rūviṇō ya caüvvihā // Utt.1468

dhammatthikāē taddēsē, tappaēsē ya āhiē
ahammē tassa dēsē ya, tappaēsē ya āhiē // Utt.1469

āgāsē tassa dēsē ya, tappaēsē ya āhiē
addhāsamaē cēva, arūvī dasahā bhavē // Utt.1470

dhammādhammē ya dō cēva, lōgamittā viyāhiyā
lōgālōgē ya āgāsē, samaē samayakhettiē // Utt.1471

dhammādhammāgāsā, tinni vi ēē anāiyā
apajjavassiyā cēva, savvaddhaṁ tu viyāhiyā // Utt.1472

samaē vi santaïṁ pappa, ēvamēva viyāhiē
āēsaṁ pappa sāiē, sapajjavasiē vi ya // Utt.1473

khandhā ya khandhadēsā ya, tappaēsā tahēva ya
paramāṇuṇō ya boddhavvā, rūviṇō ya caüvvihā // Utt.1474

ēgattēṇa puhuttēṇa khandhā ya paramāṇu ya
lōēgadēsē lōē ya, bhaïyavvā tē u khettaō ।। [suhumā savvalōgaṁmi, lōgadēsē ya bāyarā । ittō kālavibhāgaṁ tu, tēsiṁ vucchaṁ caüvvihaṁ ।।] // Utt.1475

santaïṁ pappa tē'nāī, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1476

asaṅkhakālamukkōsaṁ, ikkaṁ samayaṁ jahannayaṁ
ajīvāṇa ya rūvīṇaṁ, ṭhiī ēsā viyāhiyā // Utt.1477

anantakālamukkōsaṁ, ikkaṁ samayaṁ jahannayaṁ
ajīvāṇa ya rūvīṇaṁ, antarēyaṁ viyāhiyaṁ // Utt.1478

vaṇṇaō gandhaō cēva, rasaō phāsaō tahā
saṇṭhāṇaō ya viṇṇēō, pariṇāmō tēsiṁ pañcahā // Utt.1479

vaṇṇaō pariṇayā jē u, pañcahā tē pakittiyā
kiṇhā nīlā ya lōhiyā, hāliddā sukkilā tahā // Utt.1480

gandhaō pariṇayā jē u, duvihā tē viyāhiyā
subbhigandha pariṇāmā, dubbhigandhā tahēva ya // Utt.1481

rasaō pariṇayā jē u, pañcahā tē pakittiyā
titta-kaḍuya-kasāyā, ambilā mahurā tahā // Utt.1482

phāsaō pariṇayā jē u, aṭṭhahā tē pakittiyā
kakkhaḍā maüyā cēva, guruyā lahuyā tahā // Utt.1483

sīyā uṇhā ya ṇiddhā ya, tahā lukkhā ya āhiyā
iya phāsa-pariṇayā ēē, puggalā samudāhiyā // Utt.1484

saṇṭhāṇaō pariṇayā jē u, pañcahā tē pakittiyā
parimaṇḍalā ya vaṭṭā ya, taṁsā caüraṁsamāyayā // Utt.1485

vaṇṇaō jē bhavē kiṇhē, bhaïē sē u gandhaō
rasaō phāsaō cēva, bhaïē saṇṭhāṇaō vi ya // Utt.1486

vaṇṇaō jē bhavē nīlē, bhaïē sē u gandhaō
rasaō phāsaō cēva, bhaïē saṇṭhāṇaō vi ya // Utt.1487

vaṇṇaō lōhiē jē u, bhaïē sē u gandhaō
rasaō phāsaō cēva, bhaïē saṇṭhāṇaō vi ya // Utt.1488

vaṇṇaō pīyaē jē u, bhaïē sē u gandhaō
rasaō phāsaō cēva, bhaïē saṇṭhāṇaō vi ya // Utt.1489

vaṇṇaō sukkilē jē u, bhaïē sē u gandhaō
rasaō phāsaō cēva, bhaïē saṇṭhāṇaō vi ya // Utt.1490

gandhaō jē bhavē subbhī, bhaïē sē u vaṇṇaō
rasaō phāsaō cēva, bhaïē saṇṭhāṇaō vi ya // Utt.1491

gandhaō jē bhavē dubbhī, bhaïē sē u vaṇṇaō
rasaō phāsaō cēva, bhaïē saṇṭhāṇaō vi ya // Utt.1492

rasaō tittaē jē u, bhaïē sē u vaṇṇaō
gandhaō phāsaō cēva, bhaïē saṇṭhāṇaō vi ya // Utt.1493

rasaō kaḍuē jē u, bhaïē sē u vaṇṇaō
gandhaō phāsaō cēva, bhaïē saṇṭhāṇaō vi ya // Utt.1494

rasaō kasāē jē u, bhaïē sē u vaṇṇaō
gandhaō phāsaō cēva, bhaïē saṇṭhāṇaō vi ya // Utt.1495

rasaō ambilē jē u, bhaïē sē u vaṇṇaō
gandhaō phāsaō cēva, bhaïē saṇṭhāṇaō vi ya // Utt.1496

rasaō mahuraē jē u, bhaïē sē u vaṇṇaō
gandhaō phāsaō cēva, bhaïē saṇṭhāṇaō vi ya // Utt.1497

phāsaō kakkhaḍē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1498

phāsaō maüē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1499

phāsaō guruē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1500

phāsaō lahuē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1501

phāsaō sīyaē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1502

phāsaō uṇhaē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1503

phāsaō niddhaē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1504

phāsaō lukkhaē jē u, bhaïē sē u vaṇṇaō
gandhaō rasaō cēva, bhaïē saṇṭhāṇaō vi ya // Utt.1505

parimaṇḍala-saṇṭhāṇē, bhaïē sē u vaṇṇaō
gandhaō rasaō cēva, bhaïē phāsaō vi ya // Utt.1506

saṇṭhāṇaō bhavē vaṭṭē, bhaïē sē u vaṇṇaō
gandhaō rasaō cēva, bhaïē phāsaō vi ya // Utt.1507

saṇṭhāṇaō bhavē taṁsē bhaïē sē u vaṇṇaō
gandhaō rasaō cēva, bhaïē phāsaō vi ya // Utt.1508

saṇṭhāṇaō jē caüraṁsē, bhaïē sē u vaṇṇaō
gandhaō rasaō cēva, bhaïē phāsaō vi ya // Utt.1509

jē āyayasaṇṭhāṇē bhaïē sē u vaṇṇaō
gandhaō rasaō cēva, bhaïē phāsaō vi ya // Utt.1510

ēsā ajīva-vibhattī, samāsēṇa viyāhiyā
ittō jīvavibhattiṁ, vucchāmi anupuvvasō // Utt.1511

saṁsāratthā ya siddhā ya, duvihā jīvā viyāhiyā
siddhā nēgavihā vuttā, taṁ mē kittayaō suṇa // Utt.1512

itthī purisa-siddhā ya, tahēva ya napuṁsagā
saliṅgē annaliṅgē ya, gihiliṅgē tahēva ya // Utt.1513

ukkōsōgāhaṇāē ya, jahannamajjhimāi ya
uḍḍhaṁ ahē ya tiriyaṁ ca, samuddaṁmi jalaṁmi ya // Utt.1514

dasa ya napuṁsaēsu, bīsaṁ itthiyāsu ya
purisēsu ya aṭṭhasayaṁ, samaē nēgēṇa sijjhaï // Utt.1515

cattāri ya gihiliṅgē, annaliṅgē dasēva ya
saliṅgēṇa aṭṭhasayaṁ, samaē nēgēṇa sijjhaï // Utt.1516

ukkōssōgāhaṇāē ya, sijjhantē jugavaṁ duvē
cattāri jahannāē, javamajjheṭṭhuttaraṁ sayaṁ // Utt.1517

caüruḍḍhalōē ya duvē samuddē, taō jalē vīsamahē tahēva ya
sayaṁ ca aṭṭhuttaraṁ tiriya lōē, samaē nēgēṇa sijjhaï dhuvaṁ // Utt.1518

kahiṁ paḍihayā siddhā?, kahiṁ siddhā païṭṭhiyā?,
kahiṁ bondi caïttāṇaṁ?, kattha gantūṇa sijjhaï? // Utt.1519

alōē paḍihayā siddhā, lōyaggē ya païṭṭhiyā
ihaṁ bondiṁ caïttāṇaṁ, tattha gantūṇa sijjhaï // Utt.1520

bārasahiṁ jōyaṇēhiṁ, savvaṭṭhassuvariṁ bhavē
īsipabbhāra-nāmā u, puḍhavī chatta-saṇṭhiyā // Utt.1521

paṇayāla sayasahassā, jōyaṇāṇaṁ tu āyayā
tāvaïyaṁ cēva vitthiṇṇā, tiguṇō sāhiya pariraō // Utt.1522

aṭṭhajōyaṇa-bāhallā, sā majjhaṁmi viyāhiyā
parihāyanti carimantē, macchipattāu tanuyarī // Utt.1523

ajjuṇasuvaṇṇagamaī, sā puḍhavī nimmalā sahāvēṇaṁ
uttāṇagacchattayasaṇṭhiyā ya, bhaṇiyā jinavarēhiṁ // Utt.1524

saṅkhaṁ kakunda saṅkāsā, paṇḍurā nimmalā suhā
sīyāē jōyaṇē tattō, lōyantō u viyāhiō // Utt.1525

jōyaṇassa u jō tattha, kōsō uvarimō bhavē
tassa kōsassa chabbhāē, siddhāṇōgāhaṇā bhavē // Utt.1526

tattha siddhā mahābhāgā, lōgaggaṁmi païṭṭhiyā
bhavappapañcaō mukkā, siddhiṁ varagaïṁ gayā // Utt.1527

ussēhō jassa jō hōi, bhavaṁmi carimaṁmi u
tibhāgahīnā tattō ya, siddhāṇōgāhaṇā bhavē // Utt.1528

ēgattēṇa sāiyā, apajjavasiyā vi ya
puhattēṇa anāiyā, apajjavasiyā vi ya // Utt.1529

arūviṇō jīvaghanā, nāṇadaṁsaṇa-sanniyā
aülaṁ suhaṁ sampattā, uvamā jassa natthi u // Utt.1530

lōgēgadēsē tē savvē, nāṇadaṁsaṇa-sanniyā
saṁsārapāranitthiṇṇā, siddhiṁ varagaī gayā // Utt.1531

saṁsāratthā u jē jīvā, duvihā tē viyāhiyā
tasā ya thāvarā cēva, thāvarā tivihā tahiṁ // Utt.1532

puḍhavī āu-jīvā ya, tahēva ya vaṇassaī
iccēē thāvarā tivihā, tēsiṁ bhēē suṇēha mē // Utt.1533

duvihā puḍhavī jīvā ya, suhumā bāyarā tahā
pajjattaṁ apajjattā, ēvamēē duhā puṇō // Utt.1534

bāyarā jē u pajjattā, duvihā tē viyāhiyā
saṇhā kharā ya bodhavvā, saṇhā sattavihā tahiṁ // Utt.1535

kiṇhā nīlā ya ruhirā hāliddā sukkilā tahā
paṇḍupaṇaga maṭṭiyā, kharā chattīsaīvihā // Utt.1536

puḍhavī ya sakkarā vāluyā ya, uvalē silā ya lōṇūsē
aya tamba taüya sīsaga, ruppasuvaṇṇē ya vaïrē ya // Utt.1537

hariyālē hiṅguluē, manōsilā sāsagañjaṇa-pavālē
abbhapaḍala 'bbhavāluya, bāyarakāē maṇivihāṇā // Utt.1538

gōmejjaē ya ruyagē, aṅkē phalihē ya lōhiyakkhē ya
maragaya masāragallē, bhuyamōyaga indanīlē ya // Utt.1539

candana gēruya haṁsagabbhē, pulaē sōgandhiē ya bodhavvē
candappaha vēruliē, jalakantē sūrakantē ya // Utt.1540

ēē kharapuḍhavīē, bhēyā chattīsamāhiyā
ēgavihamanāṇattā, suhumā tattha viyāhiyā // Utt.1541

suhumā ya savvalōgaṁmi, lōgadēsē ya bāyarā
ittō kālavibhāgaṁ tu, vucchaṁ tēsiṁ caüvvihaṁ // Utt.1542

santaïṁ pappa'nāīyā, apajjavasiyā vi ya
ṭhiiṁ paḍucca sāīyā, sapajjavasiyā vi ya // Utt.1543

bāvīsa sahassāiṁ, vāsāṇukkōsiyā bhavē
āuṭhiī puḍhavīṇaṁ, antōmuhuttaṁ jahanniyā // Utt.1544

asaṅkhakālamukkōsā, antōmuhuttaṁ jahanniyā
kāyaṭhiī puḍhavīṇaṁ, taṁ kāyaṁ tu amuñcaō // Utt.1545

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, puḍhavī jīvāṇa antaraṁ // Utt.1546

ēēsiṁ vaṇṇaō cēva, gandhaō rasa-phāsaō
saṇṭhāṇadēsaō vāvi, vihāṇāiṁ sahassaō // Utt.1547

duvihā āujīvā u, suhumā bāyarā tahā
pajjattaṁ apajjattā, ēvamēē duhā puṇō // Utt.1548

bāyarā jē u pajjattā, pañcahā tē pakittiyā
suddhōdaē ya ussē ya, haratanū mahiyā himē // Utt.1549

ēgavihamanāṇattā, suhumā tattha viyāhiyā
suhumā savvalōgaṁmi, lōgadēsē ya bāyarā // Utt.1550

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1551

sattēva sahassāiṁ, vāsāṇukkōsiyā bhavē
āuṭhiī āūṇaṁ, antōmuhuttaṁ jahanniyaṁ // Utt.1552

asaṅkhakālamukkōsaṁ, antōmuhuttaṁ jahannayaṁ
kāyaṭhiī āūṇaṁ, taṁ kāyaṁ tu amuñcaō // Utt.1553

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, āujīvāṇa antaraṁ // Utt.1554

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1555

duvihā vaṇassaī jīvā, suhumā bāyarā tahā
pajjattaṁ apajjattā, ēvamēē duhā puṇō // Utt.1556

bāyarā jē u pajjattā, duvihā tē viyāhiyā
sāhāraṇa sarīrā ya, pattēgā ya tahēva ya // Utt.1557

pattēga-sarīrāu nēgahā tē pakittiyā
rukkhā gucchā ya gummā ya, layā vallī taṇā tahā // Utt.1558

valayā pavvagā kuhaṇā, jalaruhā ōsahī tahā
hariyakāyā u bodhavvā, pattēgāi viyāhiyā // Utt.1559

sāhāraṇa sarīrāō, nēgahā tē pakittiyā
āluē mūlaē cēva, siṅgabērē tahēva ya // Utt.1560

hirilī sirilī sassirilī, jāvaī kē ya kandalī
palaṇḍu lhasuṇa kandē ya, kandalī ya kuhuvvaē // Utt.1561

lōhi ṇīhū ya thīhū ya, kuhagā ya tahēva ya
kaṇhē ya vajjakandē ya, kandē sūraṇaē tahā // Utt.1562

assakaṇṇī ya bodhavvā, sīhakaṇṇī tahēva ya
musuṇḍhī ya haliddā ya, nēgahā ēvamāyaō // Utt.1563

ēgavihamanāṇattā, suhumā tattha viyāhiyā
suhumā savvalōgaṁmi, lōgadēsē ya bāyarā // Utt.1564

santaïṁ pappaṇāiyā, apajjavasiyā vi ya
ṭhiī paḍucca sāiyā, sapajjavasiyā vi ya // Utt.1565

dasa cēva sahassāiṁ, vāsāṇukkōsiyā bhavē
vaṇassaīṇaṁ āuṁ tu, antōmuhuttaṁ jahannayaṁ // Utt.1566

anantakālamukkōsā, antōmuhuttaṁ jahanniyā
kāyaṭhiī paṇagāṇaṁ, taṁ kāyaṁ tu amuñcaō // Utt.1567

asaṅkhakālamukkōsaṁ, antōmuhuttaṁ jahannayaṁ
vijaḍhaṁmi saē kāē, paṇagajīvāṇa antaraṁ // Utt.1568

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1569

iccēē thāvarā tivihā, samāsēṇa viyāhiyā
ittō u tasē tivihē, vucchāmi anupuvvasō // Utt.1570

tēū vāū ya bodhavvā, urālā ya tasā tahā
iccēē tasā tivihā, tēsiṁ bhēē suṇēha mē // Utt.1571

duvihā tēū jīvā u, suhumā bāyarā tahā
pajjattamapajjattā, ēvamēē duhā puṇō // Utt.1572

bāyarā jē u pajjattā, nēgahā tē viyāhiyā
iṅgālē mummurē aganī, accijālā tahēva ya // Utt.1573

ukkā vijjū ya bodhavvā, nēgahā ēvamēyaō
ēgavihamanāṇattā, suhumā tē viyāhiyā // Utt.1574

suhumā savvalōgaṁmi, lōgadēsē ya bāyarā
ittō kālavibhāgaṁ tu, tēsiṁ vucchaṁ caüvvihaṁ // Utt.1575

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1576

ttinnēva ahōrattā, ukkōsēṇa viyāhiyā
āuṭhiī tēūṇaṁ, antōmuhuttaṁ jahanniyaṁ // Utt.1577

asaṅkhakālamukkōsā, antōmuhuttaṁ jahanniyā
kāyaṭhiī tēūṇaṁ, taṁ kāyaṁ tu amuñcaō // Utt.1578

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, tēū jīvāṇa antaraṁ // Utt.1579

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1580

duvihā vāujīvā u, suhumā bāyarā tahā
pajjattamapajjattā, ēvamēva duhā puṇō // Utt.1581

bāyarā jē u pajjattā, pañcahā tē pakittiyā
ukkaliyā maṇḍaliyā, ghanaguñjā suddhavāyā ya // Utt.1582

saṁvaṭṭagavāē ya, nēgahā ēvamāyaō
ēgavihamanāṇattā, suhumā tattha viyāhiyā // Utt.1583

suhumā savvalōgaṁmi, lōgadēsē ya bāyarā
ittō kālavibhāgaṁ tu, tēsiṁ vucchaṁ caüvvihaṁ // Utt.1584

santaïṁ pappaṇāiyā, apajjavasiyā vi ya
ṭhiiṁ paḍuccaṁ sāiyā, sapajjavasiyā vi ya // Utt.1585

tinnēva sahassāiṁ, vāsāṇukkōsiyā bhavē
āuṭhiī vāūṇaṁ, antōmuhuttaṁ jahanniyā // Utt.1586

asaṅkhakhālamukkōsā, antōmuhuttaṁ jahanniyā
kāyaṭhiī vāūṇaṁ, taṁ kāyaṁ tu amuñcaō // Utt.1587

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, vāūjīvāṇa antaraṁ // Utt.1588

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1589

urālā ya tasā jē u, caühā tē pakittiyā
bēindiyā-tēindiyā, caürō pañcindiyā cēva // Utt.1590

bēindiyā u jē jīvā, duvihā tē pakittiyā
pajjattaṁ apajjattā, tēsiṁ bhēē suṇēha mē // Utt.1591

kimiṇō sōmaṅgalā cēva, alasā māivāhayā
vāsīmuhā ya sippīyā, saṅkhā saṅkhaṇagā tahā // Utt.1592

pallōyāṇullayā cēva, tahēva ya varāḍagā
jalūgā jālagā cēva, candanā ya tahēva ya // Utt.1593

ii bēindiyā ēē nēgahā ēvamāyaō
lōgēgadēsē tē savvē, na savvattha viyāhiyā // Utt.1594

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1595

vāsāiṁ bārasā cēva, ukkōsēṇa viyāhiyā
bēindiya āuṭhiī, antōmuhuttaṁ jahanniyā // Utt.1596

saṅkhijjakālamukkōsā, antōmuhuttaṁ jahanniyā
bēindiya kāyaṭhiī, taṁ kāyaṁ tu amuñcaō // Utt.1597

anantakālamukkōsaṁ, antōmuhuttaṁ jahannayaṁ
bēindiya-jīvāṇaṁ, antaraṁ ca viyāhiyaṁ // Utt.1598

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1599

tēindiyā u jē jīvā, duvihā tē pakittiyā
pajjattaṁ apajjattā, tēsiṁ bhēē suṇēha mē // Utt.1600

kunthupivīliuddaṁsā, ukkaluddēhiyā tahā
taṇahārā kaṭṭhahārā ya, mālūgā pattahāragā // Utt.1601

kappāsa'ṭṭhiṁmijāyā, tindugā taüsamiñjagā
sadāvarī ya gummī ya, bodhavvā indagāiyā // Utt.1602

indagōvasamāiyā, nēgahā ēvamāyaō
lōgēgadēsē tē savvē, na savvattha viyāhiyā // Utt.1603

santaïṁ pappaṇāiyā, appajjavasiyā vi ya
ṭhiiṁ paḍucca sāiyā, sappajjavasiyā vi ya // Utt.1604

ēgūṇapannahōrattā, ukkōsēṇa viyāhiyā
tēindiya āuṭhiī, antōmuhuttaṁ jahanniyā // Utt.1605

saṅkhijjakālamukkōsā, antōmuhuttaṁ jahanniyā
tēindiya-kāyaṭhiī, taṁ kāyaṁ tu amuñcaō // Utt.1606

anantakālamukkōsaṁ, antōmuhuttaṁ jahannayaṁ
tēindiya-jīvāṇaṁ, antaraṁ tu viyāhiyāṁ // Utt.1607

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1608

caürindiyā u jē jīvā, duvihā tē pakittiyā
pajjattaṁ apajjattā, tēsiṁ bhēē suṇēha mē // Utt.1609

andhiyā pottiyā cēva, mucchiyā masagā tahā
bhamarē kīḍapayaṅgē ya, ḍhiṅkuṇē kuṅkaṇē tahā // Utt.1610

kukkuḍē siṅgirīḍī ya, nandāvattē ya vicchuē
ḍōlē bhiṅgirīḍī ya, virilī acchivēhaē // Utt.1611

acchirē māhalē acchi, rōḍaē vicittē cittapattaē
ōhiñjaliyā jalakārī ya, niyayā tambabagāiyā // Utt.1612

iya caürindiyā ēē, nēgahā ēvamāyaō
lōgassa ēgadēsaṁmi tē savvē parikittiyā // Utt.1613

santaï pappa ṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1614

chaccēva ya māsā u, ukkōsēṇa viyāhiyā
caürindiya āuṭhiī, antōmuhuttaṁ jahanniyā // Utt.1615

saṅkhijjakālamukkōsaṁ, antōmuhuttaṁ jahanniyaṁ
caürindiya kāyaṭhiī, taṁ kāyaṁ tu amuñcaō // Utt.1616

anantakālamukkōsaṁ, antōmuhuttaṁ jahannayaṁ
vijaḍhamiṁ saē kāē, antaraṁ ca viyāhiyaṁ // Utt.1617

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1618

pañcindiyā u jē jīvā, caüvvihā tē viyāhiyā
nēraïyā tirikkhā ya, manuyā dēvā ya āhiyā // Utt.1619

nēraïyā sattavihā, puḍhavīsu sattasu bhavē
rayaṇābhā sakkarābhā, vāluyābhā ya āhiyā // Utt.1620

paṅkābhā dhumābhā, tamā tamatamā tahā
ii nēraïyā ēē, sattahā parikittiyā // Utt.1621

lōgassa ēgadēsaṁmi, tē savvē u viyāhiyā
ittō kālavibhāgaṁ tu, tēsiṁ vucchaṁ caüvvihaṁ // Utt.1622

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā ya // Utt.1623

sāgarōvamamēgaṁ tu, ukkōsēṇa viyāhiyā
paḍhamāē jahannēṇaṁ, dasavāsasahassiyā // Utt.1624

tinnēva sāgarāū, ukkōsēṇa viyāhiyā
doccāē jahannēṇaṁ, ēgaṁ tu sāgarōvamaṁ // Utt.1625

sattēva sāgarāū, ukkōsēṇa viyāhiyā
taïyāē jahannēṇaṁ, tinnēva sāgarōvamā // Utt.1626

dasa sāgarōvamāū, ukkōsēṇa viyāhiyā
caütthīē jahannēṇaṁ, sattēva sāgarōvamā // Utt.1627

sattarasa sāgarāū, ukkōsēṇa viyāhiyā
pañcamāē jahannēṇaṁ, dasa cēva sāgarōvamā // Utt.1628

bāvīsa sāgarāū, ukkōsēṇa viyāhiyā
chaṭṭhīē jahannēṇaṁ, sattarasa sāgarōvamā // Utt.1629

tettīsaṁ sāgarāū, ukkōsēṇa viyāhiyā
sattamāē, jahannēṇaṁ, bāvīsaṁ sāgarōvamā // Utt.1630

jā cēva ya āuṭhiī, nēraïyāṇaṁ viyāhiyā
sā tēsiṁ kāyaṭhiī, jahannukkōsiyā bhavē // Utt.1631

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, nēraïyāṇaṁ tu antaraṁ // Utt.1632

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1633

pañcindiyatirikkhāō, duvihā tē viyāhiyā
sammucchima-tirikkhāō, gabbhavakkantiyā tahā // Utt.1634

duvihā vi tē bhavē tivihā, jalayarā thalayarā tahā
khahayarā ya bodhavvā, tēsiṁ bhēē suṇēha mē // Utt.1635

macchā ya kacchabhā ya, gāhā ya magarā tahā
suṁsumārā ya bodhavvā, pañcahā jalayarā''hiyā // Utt.1636

lōēgadēsē tē savvē, na savvattha viyāhiyā
ittō kālavibhāgaṁ tu, tēsiṁ vucchaṁ caüvvihaṁ // Utt.1637

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1638

ēgā ya puvvakōḍī u, ukkōsēṇa viyāhiyā
āuṭhiī jalayarāṇaṁ, antōmuhuttaṁ jahanniyā // Utt.1639

puvvakōḍipuhattaṁ tu, ukkōsēṇa viyāhiyā
kāyaṭhiī jalayarāṇaṁ, antōmuhuttaṁ jahanniyā // Utt.1640

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, jalayarāṇaṁ antaraṁ // Utt.1641

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1642

caüppayā ya parisappā, duvihā thalayarā bhavē
caüppayā caüvvihā, tē mē kittayaō suṇa // Utt.1643

ēgakhurā dukhurā cēva, gaṇḍīpayā saṇappayā
hayamāi gōṇamāi, gayamāi sīhamāiṇō // Utt.1644

bhuōragaparisappā ya, parisappā duvihā bhavē
gōhāī ahimāī ya, ekkekkā nēgahā bhavē // Utt.1645

lōēgadēsē tē savvē, na savvattha viyāhiyā
ittō kālavibhāgaṁ tu, tēsiṁ vucchaṁ caüvvihaṁ // Utt.1646

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1647

paliōvamāiṁ tinni u, ukkōsēṇa viyāhiyā
āuṭṭhiī thalayarāṇaṁ, antōmuhuttaṁ jahanniyā // Utt.1648

paliōvamāiṁ tinni u, ukkōsēṇa viyāhiyā
puvvakōḍipuhattēṇaṁ antōmuhuttaṁ jahanniyā // Utt.1649

kāyaṭhiī thalayarāṇaṁ, antaraṁ tēsimaṁ bhavē
anantakālamukkōsaṁ, antōmuhuttaṁ jahannayaṁ // Utt.1650

vijaḍhaṁmi saē kāē, thalayarāṇaṁ tu antaraṁ
cammē ya lōmapakkhī ya, taïyā samuggapakkhiyā // Utt.1651

viyayapakkhī ya bodhavvā, pakkhiṇō ya caüvvihā
lōēgadēsē tē savvē, na savvattha viyāhiyā // Utt.1652

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1653

paliōvamassa bhāgō, asaṅkhejjaïmō bhavē
āuṭhiī khahayarāṇaṁ, antōmuhuttaṁ jahanniyā // Utt.1654

asaṅkhabhāgō paliyassa, ukkōsēṇa u sāhiyā
puvvakōḍī puhattēṇaṁ, antōmuhuttaṁ jahanniyā // Utt.1655

kāyaṭhiī khahayarāṇaṁ, antaraṁ tēsimaṁ bhavē
anantakālamukkōsaṁ, antōmuhuttaṁ jahannayaṁ // Utt.1656

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassaō // Utt.1657

manuyā duviha bhēyā u, tē mē kittayaō suṇa
saṁmucchimā ya maṇuyā, gabbhavakkantiyā tahā // Utt.1658

gabbhavakkantiyā jē u, tivihā tē viyāhiyā
kammaakammabhūmā ya, antaraddīvayā tahā // Utt.1659

pannarasa-tīsaïvihā, bhēyā duaṭṭhavīsaī
saṅkhā u kamasō tēsiṁ, ii ēsā viyāhiyā // Utt.1660

saṁmucchimāṇa ēsēva, bhēō hōi viyāhiō
lōgassa ēgadēsaṁmi, tē savvē vi viyāhiyā // Utt.1661

santaïṁ pappaṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1662

paliōvamāiṁ tinni u, ukkōsēṇa viyāhiyā
āuṭṭhiī manuyāṇaṁ, antōmuhuttaṁ jahanniyā // Utt.1663

paliōvamāiṁ tinni u, ukkōsēṇa viyāhiyā
puvvakōḍipuhattēṇaṁ, antōmuhuttaṁ jahanniyā // Utt.1664

kāyaṭhiī maṇuyāṇaṁ, antaraṁ tēsimaṁ bhavē
anantakālamukkōsaṁ, antōmuhuttaṁ jahannayaṁ // Utt.1665

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1666

dēvā caüvvihā vuttā, tē mē kittayaō suṇa
bhōmijja vāṇamantara, jōisa vēmāṇiyā tahā // Utt.1667

dasahā u bhavanavāsī, aṭṭhahā vanacāriṇō
pañcavihā jōisiyā, duvihā vēmāṇiyā tahā // Utt.1668

asurā nāga-suvaṇṇā, vijjū aggī ya viyāhiyā
dīvōdahi-disā vāyā, thaṇiyā bhavanavāsiṇō // Utt.1669

pisāya-bhūyā jakkhā ya, rakkhasā kinnarā kimpurisā
mahōragā ya gandhavvā, aṭṭhavihā vāṇamantarā // Utt.1670

candā sūrā ya nakkhattā, gahā tārāgaṇā tahā
diyā vicāriṇō cēva, pañcahā jōisālayā // Utt.1671

vēmāṇiyā u jē dēvā, duvihā tē pakittiyā
kappōvagā ya bodhavvā kappāīyā tahēva ya // Utt.1672

kappōvagā ya bārasahā, sōhammīsāṇagā tahā
saṇaṅkumāra māhindā, bambhalōgā ya lantagā // Utt.1673

mahāsukkā sahassārā, āṇayā pāṇayā tahā
āraṇā accuyā cēva, ii kappōvagā surā // Utt.1674

kappāīyā u jē dēvā, duvihā tē viyāhiyā
gēvijjānuttarā cēva, gēvijjā navavihā tahiṁ // Utt.1675

heṭṭhimāheṭṭhimā cēva, heṭṭhimāmajjhimā tahā
heṭṭhimāuvarimā cēva, majjhimāheṭṭhimā tahā // Utt.1676

majjhimā majjhimā cēva, majjhimāuvarimā tahā
uvarimā heṭṭhimā cēva, uvarimāmajjhimā tahā // Utt.1677

uvarimāuvarimā cēva, iya gēvijjagā surā
vijaya vējayantā ya, jayantā aparājiyā // Utt.1678

savvaṭṭhasiddhagā cēva, pañcahā'nuttarā surā
ii vēmāṇiyā ēē, nēgahā ēvamāyaō // Utt.1679

lōgassa ēgadēsaṁmi, tē savvē parikittiyā
ittō kālavibhāgaṁ tu, tēsiṁ vucchaṁ caüvvihaṁ // Utt.1680

santaïṁ pappa'ṇāiyā, apajjavasiyā vi ya
ṭhiiṁ paḍucca sāiyā, sapajjavasiyā vi ya // Utt.1681

sāhiyaṁ sāgaraṁ ikkaṁ, ukkōsēṇa ṭhiī bhavē
bhōmejjāṇaṁ jahannēṇaṁ, dasavāsasahassiyā // Utt.1682

paliōvamamēgaṁ tu, ukkōsēṇa ṭhiī bhavē
vantarāṇaṁ jahannēṇaṁ, dasa vāsasahassiyā // Utt.1683

paliōvamamēgamaṁ tu, vāsalakkhēṇa sāhiyaṁ
paliōvamaṭṭhabhāgō, jōisēsu jahanniyā // Utt.1684

dō cēva sāgarāiṁ, ukkōsēṇa viyāhiyā
sōhammaṁmi jahannēṇaṁ, ēgaṁ ca paliōvamaṁ // Utt.1685

sāgarā sāhiyā dunni, ukkōsēṇa viyāhiyā
īsāṇaṁmi jahannēṇaṁ, sāhiyaṁ paliōvamaṁ // Utt.1686

sāgarāṇi ya sattēva, ukkōsēṇa ṭhiī bhavē
saṇaṅkumārē jahannēṇaṁ, dunni u sāgarōvamā // Utt.1687

sāhiyā sāgarā satta, ukkōsēṇa ṭhiī bhavē
māhindaṁmi jahannēṇaṁ, sāhiyā dunni sāgarā // Utt.1688

dasa cēva sāgarāiṁ, ukkōsēṇa ṭhiī bhavē
bambhalōē jahannēṇaṁ, satta u sāgarōvamā // Utt.1689

caüddasa sāgarāiṁ, ukkōsēṇa ṭhiī bhavē
lantagaṁmi jahannēṇaṁ, dasa u sāgarōvamā // Utt.1690

sattarasa sāgarāiṁ, ukkōsēṇaṁ ṭhiī bhavē
mahāsukkē jahannēṇaṁ, caüddasa sāgarōvamā // Utt.1691

aṭṭhārasa sāgarāiṁ, ukkōsēṇa ṭhiī bhavē
sahassāraṁmi jahannēṇaṁ, sattarasa sāgarōvamā // Utt.1692

sāgarā aüṇavīsaṁ tu, ukkōsēṇa ṭhiī bhavē
āṇayaṁmi jahannēṇaṁ, aṭṭhārasa sāgarōvamā // Utt.1693

vīsaṁ tu sāgarāiṁ, ukkōsēṇa ṭhiī bhavē
pāṇayaṁmi jannēṇaṁ, sāgarā aüṇavīsaī // Utt.1694

sāgarā ikkavīsaṁ tu, ukkōsēṇa ṭhiī bhavē
āraṇaṁmi jahannēṇaṁ, vīsaī sāgarōvamā // Utt.1695

bāvīsaṁ sāgarāiṁ, ukkōsēṇa ṭhiī bhavē
accuyaṁmi jahannēṇaṁ, sāgarā ikkavīsaī // Utt.1696

tēvīsaṁ sāgarāiṁ, ukkōsēṇa ṭhiī bhavē
paḍhamaṁmi jahannēṇaṁ, bāvīsaṁ sāgarōvamā // Utt.1697

caüvīsaṁ sāgarāiṁ, ukkōsēṇa ṭhiī bhavē
biiyaṁmi jahannēṇaṁ, tēvīsaṁ sāgarōvamā // Utt.1698

paṇavīsaṁ sāgarāiṁ, ukkōsēṇa ṭhiī bhavē
taïyaṁmi jahannēṇaṁ, caüvīsaṁ sāgarōvamā // Utt.1699

chavvīsaṁ sāgarāiṁ, ukkōsēṇa ṭhiī bhavē
caütthaṁmi jahannēṇaṁ, sāgarā paṇavīsaī // Utt.1700

sāgarā sattavīsaṁ tu, ukkōsēṇa ṭhiī bhavē
pañcamaṁmi jahannēṇaṁ, sāgarā u chavīsaī // Utt.1701

sāgarā aṭṭhavīsaṁ tu, ukkōsēṇa ṭhiī bhavē
chaṭṭhaṁmi jahannēṇaṁ, sāgarā sattavīsaī // Utt.1702

sāgarā aüṇatīsaṁ tu, ukkōsēṇa ṭhiī bhavē
sattamaṁmi jahannēṇaṁ, sāgarā aṭṭhavīsaī // Utt.1703

tīsaṁ tu sāgarāiṁ, ukkōsēṇaṁ ṭhiī bhavē
aṭṭhamaṁmi jahannēṇaṁ, sāgarā aüṇatīsaī // Utt.1704

sāgarā ikkatīsaṁ tu, ukkōsēṇa ṭhiī bhavē
navamaṁmi jahannēṇaṁ, tīsaī sāgarōvamā // Utt.1705

tettīsaṁ sāgarāiṁ, ukkōsēṇa ṭhiī bhavē
caüsuṁ pi vijayāīsu, jahannēṇekkatīsaī // Utt.1706

ajahannamanukkōsaṁ, tettīsaṁ sāgarōvamā
mahāvimāṇē savvaṭṭhē, ṭhiī ēsā viyāhiyā // Utt.1707

jā cēva u āuṭhiī, dēvāṇaṁ tu viyāhiyā
sā tēsiṁ kāyaṭhiī, jahannamukkōsiyā bhavē // Utt.1708

anantakālamukkōsaṁ, antōmuhuttaṁ jahannayaṁ
vijaḍhaṁmi saē kāē, dēvāṇaṁ hujjaṁ antaraṁ // Utt.1709

ēēsiṁ vaṇṇaō cēva, gandhaō rasa-phāsaō
saṇṭhāṇādēsaō vāvi, vihāṇāiṁ sahassasō // Utt.1710

saṁsāratthā ya siddhā ya, ii jīvā viyāhiyā
rūviṇō cēva'rūvī ya, ajīvā duvihā vi ya // Utt.1711

iya jīvamajīvē ya, soccā saddahiūṇa ya
savvanayāṇaṁ anumaē, ramejja sañjamē munī // Utt.1712

taō bahūṇi vāsāṇi, sāmaṇṇamanupāliyā
imēṇaṁ kammajōgēṇaṁ, appāṇaṁ saṁlihē munī // Utt.1713

bārasēva u vāsāiṁ, saṁlēhukkōsiyā bhavē
saṁvaccharaṁ majjhimiyā, chammāsā ya jahanniyā // Utt.1714

paḍhamē vāsacaükkaṁmi, vigaïṁ nijjūhaṇaṁ karē
biiē vāsacaükkaṁmi, vicittaṁ tu tavaṁ carē // Utt.1715

ēgantaramāyāmaṁ, kaṭṭu saṁvaccharē duvē
taō sañccharaddhaṁ tu, nāivigiṭṭhaṁ tavaṁ carē // Utt.1716

taō saṁvaccharaddhaṁ tu, vigiṭṭhaṁ tu tavaṁ carē
parimiyaṁ cēva āyāmaṁ, taṁmi saṁvaccharē karē // Utt.1717

kōḍīsahiyamāyāmaṁ, kaṭṭu saṁvaccharē munī
māsaddhamāsiēṇaṁ tu, āhārēṇaṁ tavaṁ carē // Utt.1718

kandappamābhiōgaṁ, kivvisiyaṁ mōhamāsurattaṁ ca
ēyāō duggaīō, maraṇaṁmi virāhiyā honti // Utt.1719

micchādaṁsaṇarattā, saniyāṇā hu hiṁsagā
iya jē maranti jīvā, tēsiṁ puṇa dullahā bōhī // Utt.1720

sammaddaṁsaṇarattā, aniyāṇā sukkalēsamōgāḍhā
iya jē maranti jīvā, tēsiṁ sulahā bhavē bōhī // Utt.1721

micchādaṁsaṇarattā, saniyāṇā kaṇhalēsamōgāḍhā
iya jē maranti jīvā, tēsiṁ puṇa dullahā bōhī // Utt.1722

jinavayaṇē anurattā, jinavayaṇaṁ jē karenti bhāvēṇaṁ
amalā asaṅkiliṭṭhā, tē honti-paritta-saṁsārī // Utt.1723

bālamaraṇāṇi bahusō, akāmamaraṇāṇi cēva ya bahuyāṇi
marihanti tē varāyā, jinavayaṇaṁ jē na jāṇanti // Utt.1724

bahuāgama-viṇṇāṇā, samāhiuppāyagā ya guṇagāhī
ēēṇaṁ kāraṇēṇaṁ, arihā ālōyaṇaṁ sōuṁ // Utt.1725

kandappakukkuyāiṁ tahā sīlasahāva hāsavigahāhiṁ
vimhāventō ya paraṁ, kandappaṁ bhāvanaṁ kuṇaï // Utt.1726

mantā jōgaṁ kāuṁ, bhūikammaṁ ca jē paüñjanti
sāyarasa iḍḍhihēuṁ, abhiōgaṁ bhāvanaṁ kuṇaï // Utt.1727

nāṇassa kēvalīṇaṁ, dhammāyariyassa saṅghasāhūṇaṁ
māī avaṇṇavāī, kibbisiyaṁ bhāvanaṁ kuṇaï // Utt.1728

anubaddharōsapasarō, taha ya nimittaṁmi hōi paḍisēvī
ēēhiṁ kāraṇēhiṁ, āsuriyaṁ bhāvanaṁ kuṇaï // Utt.1729

satthagahaṇaṁ visabhakkhaṇaṁ ca, jalaṇaṁ ca jalapavēsō ya
anāyārabhaṇḍasēvī, jammaṇamaraṇāṇi bandhanti // Utt.1730

ii pāukarē buddhē, nāyaē parinivvuē
chattīsaṁ uttarajjhāē, bhavasiddhiya saṁmaē // Utt.1731

tti bēmi. 



muni dīparatnasāgarēṇa saṁśōdhitāḥ sampāditāś ca“uttarajjhayaṇaṁ mūlasuttaṁ”sammattaṁ
