piṇḍē uggama uppāyaṇēsaṇā jōyaṇā pamāṇē ya
iṅgāla dhūma kāraṇa aṭṭhavihā piṇḍanijjutti // PiṇḍNi.1



---------------------------------------------------------------------
piṇḍa nikāya samūhē sampiṇḍaṇa piṇḍaṇā ya samavāē
samusaraṇa nicaya uvacaya caē ya jummē ya rāsī ya // PiṇḍNi.2



---------------------------------------------------------------------
piṇḍassa u nikkhēvō caukkaō chakkaō va kāyavvō
nikkhēvaṁ kāūṇaṁ parūvaṇā tassa kāyavvā // PiṇḍNi.3



---------------------------------------------------------------------
kulaē ya caubhāgassa sambhavō chakkaē cauṇhaṁ ca
niyamēṇa sambhavō atthi chakkagaṁ nikkhivē tamhā // PiṇḍNi.4



---------------------------------------------------------------------
nāmaṇṭhavaṇāpiṇḍō davvē khettē ya kāla bhāvē ya
ēsō khalu piṇḍassa u nikkhēvō chavvihō hōi // PiṇḍNi.5



---------------------------------------------------------------------
goṇṇaṁ samayakayaṁ vā jaṁ vāvi havejja tadubhaēṇa kayaṁ
taṁ binti nāmapiṇḍaṁ ṭhavaṇāpiṇḍaṁ aō vocchaṁ // PiṇḍNi.6



---------------------------------------------------------------------
guṇanipphannaṁ goṇṇaṁ taṁ cēva jahatthama satthavī benti
taṁ puṇa khavaṇō jalaṇō tavaṇō pavaṇō paīvō ya // PiṇḍNi.7



---------------------------------------------------------------------
piṇḍaṇa bahudavvāṇaṁ paḍivakkhēṇāvi jattha piṇḍakkhā
sō samayakaō piṇḍō jaha suttaṁ piṇḍapaḍiyāī // PiṇḍNi.8



---------------------------------------------------------------------
jassa puṇa piṇḍavāyaṭṭhayaṁ paviṭṭhassa hōi sampattī
guḍaōyaṇapiṇḍēhiṁ taṁ tadubhayapiṇḍamāhaṁsu // PiṇḍNi.9



---------------------------------------------------------------------
ubhayāirittamahavā annampi hu atthi lōiyaṁ nāma
attābhippāyakayaṁ jaha sīhagadēvadattāī // PiṇḍNi.10



---------------------------------------------------------------------
goṇṇasamayārittaṁ iṇamannaṁ vā'vi sūiyaṁ nāma
jaha piṇḍautti kīrai kassai nāmaṁ manūsassa // PiṇḍNi.11



---------------------------------------------------------------------
tullē'vi abhippāē samayapasiddhaṁ na giṇhaē lōō
jaṁ puṇa lōyapasiddhaṁ taṁ sāmaiyā uvacaranti // PiṇḍNi.12



---------------------------------------------------------------------
akkhē varāḍaē vā kaṭṭhē putthē va cittakammē vā
sabbhāvamasabbhāvē ṭhavaṇāpiṇḍaṁ viyāṇāhi // PiṇḍNi.13



---------------------------------------------------------------------
ikkō u asabbhāvē tiṇhaṁ ṭhavaṇā u hōi sabbhāvē
cittēsu asabbhāvē dārualeppōvalē siyarō // PiṇḍNi.14



---------------------------------------------------------------------
tivihō u davvapiṇḍō saccittō mīsaō acittō ya
ekkekkassa ya ettō nava nava bhēā u pattēyaṁ ।। gāhā-16 // PiṇḍNi.15



---------------------------------------------------------------------
puḍhavī āukkāō tēū vāū vaṇassaī cēva
bēindiya tēindiya caurō pañcendiyā cēva // PiṇḍNi.16



---------------------------------------------------------------------
puḍhavīkāō tivihō saccittō mīsaō ya accittō
saccittō puṇa duvihō nicchayavavahāraō cēva // PiṇḍNi.17



---------------------------------------------------------------------
nicchayaō saccittō puḍhavimahāpavvayāṇa bahumajjhē
accittamīsavajjō sēsō vavahārasaccittō // PiṇḍNi.18



---------------------------------------------------------------------
khīradumaheṭṭha panthē kaṭṭhōlē indhaṇē ya mīsō u
pōrisi ēga duga tigaṁ bahuindhaṇamajjhathōvē ya // PiṇḍNi.19



---------------------------------------------------------------------
sīuṇha-khāra-khattē aggī-lōṇūsa ambilē-nēhē
vukkantajōṇiēṇaṁ payōyaṇaṁ tēṇimaṁ hōi // PiṇḍNi.20



---------------------------------------------------------------------
avaraddhigavisabandhē lavaṇēṇa va surabhiuvalaēṇaṁ vā
accittassa u gahaṇaṁ paōyaṇaṁ tēṇimaṁ ca'nnaṁ // PiṇḍNi.21



---------------------------------------------------------------------
ṭhāṇanisiyaṇatuyaṭṭaṇa uccārāī cēva ussaggō
ghaṭṭagaḍagalagalēvō ēmāi paōyaṇaṁ bahuhā // PiṇḍNi.22



---------------------------------------------------------------------
āukkāō tivihō saccittō mīsaō ya accittō
saccittō puṇa duvihō nicchayavavahāraō cēva // PiṇḍNi.23



---------------------------------------------------------------------
ghanaudahī ghanavalayā karagasamuddaddahāṇa bahumajjhē
aha nicchayasaccittō vavahāranayassa aghaḍāī // PiṇḍNi.24



---------------------------------------------------------------------
usiṇōdagamanuvattē daṇḍē vāsē ya paḍiyamittammi
mottūṇādēsatigaṁ cāulaudagē'bahu pasannaṁ // PiṇḍNi.25



---------------------------------------------------------------------
bhaṇḍagapāsavilaggā uttēḍā bubbuyā na saṁmanti
jā tāva mīsagaṁ tandulā ya rajjhanti jāva'nnē // PiṇḍNi.26



---------------------------------------------------------------------
ēē u anāēsā tinni vi kālaniyamassa'sambhavaō
lukkhēyara bhaṇḍaga pavaṇa sambhavāsambhavāīhiṁ // PiṇḍNi.27



---------------------------------------------------------------------
jāva na bahuppasannaṁ tā mīsaṁ ēsa ittha āēsō
hōi pamāṇamacittaṁ bahuppasannaṁ tu nāyavvaṁ // PiṇḍNi.28



---------------------------------------------------------------------
sīuṇha khārakhattē aggī lōṇūsa ambilē nēhē
vukkantajōṇiēṇaṁ paōyaṇaṁ tēṇimaṁ hōi // PiṇḍNi.29



---------------------------------------------------------------------
parisēyapiyaṇahatthāi dhōvaṇaṁ cīradhōvaṇaṁ cēva
āyamaṇa bhāṇadhuvaṇaṁ ēmāi paōyaṇaṁ bahuhā // PiṇḍNi.30



---------------------------------------------------------------------
uubaddha dhuvaṇa bāusa bambhavināsō aṭhāṇaṭhavaṇaṁ ca
sampāimavāuvahō pāvaṇa bhūōvaghāō ya // PiṇḍNi.31



---------------------------------------------------------------------
aibhāra cuḍaṇa paṇaē sīyalapāuraṇa'jīra gēlaṇṇē
ōhāvaṇa kāyavahō vāsāsu adhōvaṇē dōsā ।। gāhā-33 // PiṇḍNi.32



---------------------------------------------------------------------
appattecciya vāsē savvaṁ uvahiṁ dhuvanti jayaṇāē
asaīē u davassa ya jahannaō pāyanijjōgō // PiṇḍNi.33



---------------------------------------------------------------------
āyariyagilāṇāṇa ya mailā mailā puṇō'vi dhōvanti
mā hu gurūṇa avaṇṇō lōgammi ajīraṇaṁ iyarē // PiṇḍNi.34



---------------------------------------------------------------------
pāyassa paḍōyārō dunisijja tipaṭṭa potti rayaharaṇaṁ
ēē u na vīsāmē jayaṇā saṅkāmaṇā dhuvaṇaṁ // PiṇḍNi.35



---------------------------------------------------------------------
pāyassa paḍōyārō pattagavajjō ya pāyanijjōgō
donni nisijjāō puṇa abbhintara bāhirā cēva // PiṇḍNi.36



---------------------------------------------------------------------
santhāruttaracōlagapaṭṭā tinni u havanti nāyavvā
muhapottiyatti pottī ēganisejjaṁ ca rayaharaṇaṁ // PiṇḍNi.37



---------------------------------------------------------------------
ēē u na vīsāmē paidinamuvaōgaō ya jayaṇāē
saṅkāmiūṇa dhōvanti vijja chappaiyā tattha vihiṇā u // PiṇḍNi.38



---------------------------------------------------------------------
jō puṇa vīsamijjai taṁ ēvaṁ vīyarāya-āṇāē
pattē dhōvaṇakālē uvahiṁ vīsāmaē sāhū // PiṇḍNi.39



---------------------------------------------------------------------
abbhintaraparibhōgaṁ uvariṁ pāuṇai nāidūrē ya
tinni ya tinni ya ēgaṁ nisiṁ tu kāuṁ paricchijjā // PiṇḍNi.40



---------------------------------------------------------------------
dhōvatthaṁ tinni dinā uvariṁ pāuṇai taha ya āsannaṁ
dhārēi tinni diyahē ēgadinaṁ uvari lambantaṁ // PiṇḍNi.41



---------------------------------------------------------------------
kēī ekkekkanisiṁ saṁvāsēuṁ tihā paricchanti
pāuṇai jai na lagganti chappaiyā tāhi dhōvanti // PiṇḍNi.42



---------------------------------------------------------------------
nivvōdagassa gahaṇaṁ kēī bhāṇēsu asui paḍisēhō
gihibhāyaṇēsu gahaṇaṁ ṭhiya vāsē mīsagaṁ chārō // PiṇḍNi.43



---------------------------------------------------------------------
gurupaccakkhāṇigilāṇa sēhamāīṇa dhōvaṇaṁ puvvaṁ
tō appaṇō puvvamahākaḍē ya iyarē duvē pacchā // PiṇḍNi.44



---------------------------------------------------------------------
acchōḍapiṭṭaṇāsu ya na dhuvē dhōē payāvaṇaṁ na karē
paribhōga aparibhōgē chāyāyava pēha kallāṇaṁ // PiṇḍNi.45



---------------------------------------------------------------------
tivihō tēukkāō saccittō mīsaō ya accittō
sacittō puṇa duvihō nicchaya vavahāraō cēva // PiṇḍNi.46



---------------------------------------------------------------------
iṭṭagapāgāīṇaṁ bahumajjhē vijjumāi nicchayaō
iṅgālāī iyarotti mummuramāī u missō u // PiṇḍNi.47



---------------------------------------------------------------------
ōyaṇavañjaṇapānaga āyāmusiṇōdagaṁ ca kummāsā
ḍagalagasarakkhasūī pippalamāī u uvaōgō // PiṇḍNi.48



---------------------------------------------------------------------
vāukkāō tivihō saccittō mīsaō ya accittō
sacittō puṇa duvihō nicchayavavahāraō cēva ।। gāhā-50 // PiṇḍNi.49



---------------------------------------------------------------------
savalaya ghanatanuvāyā aihima aiduddiṇē ya nicchayaō
vavahāra pāiṇāī akkantāī ya accittō // PiṇḍNi.50



---------------------------------------------------------------------
akkantadhantaghāṇē dēhānugaē ya pīliyāisu ya
accitta vāukāō va ēvavihō bhaṇiō kammaṭṭhamahaṇēhiṁ // PiṇḍNi.51



---------------------------------------------------------------------
hatthasayamēga gantā daiō accittu bīyaē mīsō
taiyammi u sacittō vatthī puṇa pōrisidinēsu // PiṇḍNi.52



---------------------------------------------------------------------
niddhēyarō ya kālō ēgantisiṇiddhamajjhimajahannō
lukkhōvi hōi tivihō jahannamajjhō ya ukkōsō // PiṇḍNi.53



---------------------------------------------------------------------
ēgantasiṇiddhaṁmī pōrisimēgaṁ acēaṇō hōi
biiyāē saṁmīsō taiyāi sacēyaṇō vatthī // PiṇḍNi.54



---------------------------------------------------------------------
majjhimaniddhē dō pōrisīu accittu mīsaō taiē
cautthīē saccittō pavaṇō daiyāi majjhagaō // PiṇḍNi.55



---------------------------------------------------------------------
pōrisitigamaccittō niddhajahannammi mīsaga cautthī
saccitta pañcamīē ēvaṁ lukkhē'vi dinavuḍḍhī // PiṇḍNi.56



---------------------------------------------------------------------
daiēṇa vatthiṇā vā paōyaṇaṁ hojja vāuṇā muṇiṇō
gēlannammi va hojjā sacittamīsē pariharejjā // PiṇḍNi.57



---------------------------------------------------------------------
vaṇasaikāō tivihō saccittō mīsaō ya accittō
saccittō puṇa duvihō nicchayavavahāraō cēva // PiṇḍNi.58



---------------------------------------------------------------------
savvō'va'nantakāō saccittō hōi nicchayanayassa
vavahārassa ya sēsō mīsō pavvāyaroṭṭāī // PiṇḍNi.59



---------------------------------------------------------------------
pupphāṇaṁ pattāṇaṁ saraḍuphalāṇaṁ tahēva hariyāṇaṁ
veṇṭammi milāṇammi nāyavvaṁ jīvavippajaḍhaṁ // PiṇḍNi.60



---------------------------------------------------------------------
santhārapāyadaṇḍagakhōmiya kappā ya pīḍhaphalagāī
ōsahabhēsajjāṇi ya ēmāi paōyaṇaṁ bahuhā // PiṇḍNi.61



---------------------------------------------------------------------
biyatiyacaurō pañcandiyā ya tippabhii jattha u samenti
saṭṭhāṇē saṭṭhāṇē sō piṇḍō tēṇa kajjamiṇaṁ // PiṇḍNi.62



---------------------------------------------------------------------
bēindiyaparibhōgō akkhāṇa sasippasaṅkhamāīṇaṁ
tēindiyāṇa uddēhigādi jaṁ vā vaē vejjō // PiṇḍNi.63



---------------------------------------------------------------------
caurindiyāṇa macchiyaparihārō cēva āsamakkhiyā cēva
pañcendiyapiṇḍammi u avvavahārī u nēraiyā // PiṇḍNi.64



---------------------------------------------------------------------
cammaṭṭhidantanaharōmasiṅga avilāichagaṇagōmuttē
khīradadhimāiyāṇa ya pañcindiyatiriyaparibhōgō // PiṇḍNi.65



---------------------------------------------------------------------
saccittē pavvāvaṇa panthuvaēsē ya bhikkhadāṇāī
sīsaṭṭhiga accittē mīsaṭṭhisarakkhapahapucchā ।। gāhā-67 // PiṇḍNi.66



---------------------------------------------------------------------
khamagāi kālakajjāiēsu pucchijja dēvayaṁ kañci
panthē subhāsubhē vā pucchēī divva uvaōgō // PiṇḍNi.67



---------------------------------------------------------------------
aha mīsaō ya piṇḍō ēēsiṁ ciya navaṇha piṇḍāṇaṁ
duga sañjōgāīō nāyavvō jāva caramotti // PiṇḍNi.68



---------------------------------------------------------------------
sōvīra gōrasāsava vēsaṇa bhēsajja nēha sāgaphalē
poggalalōṇa gulōyaṇa nēgā piṇḍā u sañjōgē // PiṇḍNi.69



---------------------------------------------------------------------
tinni u paēsasamayā ṭhāṇaṭṭhiiu daviē tayāēsā
caupañcamapiṇḍāṇaṁ jattha jayā tapparūvaṇayā // PiṇḍNi.70



---------------------------------------------------------------------
muttadaviēsu jujjai jai annonnāṇuvēhaō piṇḍō
muttivimuttēsuvi sō jujjai nanusaṅkhabāhullā // PiṇḍNi.71



---------------------------------------------------------------------
jaha tipaēsō khandhō tisuvi paēsēsu jō samōgāḍhō
avibhāgiṇa sambaddhō kahannu nēvaṁ tadādhārō? // PiṇḍNi.72



---------------------------------------------------------------------
ahavā cauṇha niyamā jōgavibhāgēṇa jujjaē piṇḍō
dōsu jahiyaṁ tu piṇḍō vaṇṇijjai kīraē vāvi // PiṇḍNi.73



---------------------------------------------------------------------
duvihō u bhāvapiṇḍō pasatthaō cēva appasatthō ya
ēēsiṁ dōṇhampiya pattēya parūvaṇaṁ vocchaṁ // PiṇḍNi.74



---------------------------------------------------------------------
ēgavihāidasavihō pasatthaō cēva appasatthō ya
sañjama vijjācaraṇē nāṇāditigaṁ ca tivihō u // PiṇḍNi.75



---------------------------------------------------------------------
nāṇaṁ daṁsaṇaṁ tava sañjamō ya vaya pañca chacca jāṇejjā
piṇḍēsaṇaṁ pāṇēsaṇaṁ uggahapaḍimā ya piṇḍammi // PiṇḍNi.76



---------------------------------------------------------------------
pavayaṇamāyā nava bambhaguttiō taha ya samaṇadhammō ya
ēsa pasatthō piṇḍō bhaṇiō kammaṭṭhamahaṇēhiṁ // PiṇḍNi.77



---------------------------------------------------------------------
apasatthō ya asañjama annāṇaṁ avirai ya micchattaṁ
kōhāyāsavakāyā kammē'guttī a hammō ya // PiṇḍNi.78



---------------------------------------------------------------------
bajjhai ya jēṇa kammaṁ sō savvō hōi appasatthō u
muccai ya jēṇa sō uṇa pasatthaō navari vinnēō // PiṇḍNi.79



---------------------------------------------------------------------
daṁsaṇanāṇacarittāṇa pajjavā jē u jattiyā vā'vi
sō sō hōi tayakkhō pajjavapēyālaṇā piṇḍō // PiṇḍNi.80



---------------------------------------------------------------------
kammāṇa jēṇa bhāvēṇa appagaṁ ciṇai cikkaṇaṁ piṇḍaṁ
sō hōi bhāvapiṇḍō piṇḍayaē piṇḍaṇa jamhā // PiṇḍNi.81



---------------------------------------------------------------------
davvē accittēṇaṁ bhāvammi vēya pasatthaēṇihaṁ pagayaṁ
uccāriyatthasarisā sīsamai vikōvaṇaṭṭhāē // PiṇḍNi.82



---------------------------------------------------------------------
āhārauvahisejjā pasatthapiṇḍassuvaggahaṁ kuṇai
āhārē ahigārō aṭṭhahiṁ ṭhāṇēhiṁ sō suddhō ।। gāhā-84 // PiṇḍNi.83



---------------------------------------------------------------------
nivvāṇaṁ khalu kajjaṁ nāṇāitigaṁ ca kāraṇaṁ tassa
nivvāṇakāraṇāṇaṁ ca kāraṇaṁ hōi āhārō // PiṇḍNi.84



---------------------------------------------------------------------
jaha kāraṇaṁ tu tantū paḍassa tēsiṁ ca honti pamhāiṁ
nāṇāitigassēvaṁ āhārō mokkhanēmassa // PiṇḍNi.85



---------------------------------------------------------------------
jaha kāraṇamanuvahayaṁ kajjaṁ sāhēi avikalaṁ niyamā
mokkhakkhamāṇi ēvaṁ nāṇāīṇi u avigalāiṁ // PiṇḍNi.86



---------------------------------------------------------------------
saṅkhēvapiṇḍiyatthō ēvaṁ piṇḍō maē samakkhāō
phuḍaviyaḍapāyaḍatthaṁ vocchāmi ēsaṇaṁ ettō // PiṇḍNi.87



---------------------------------------------------------------------
ēsaṇa gavēsaṇa maggaṇā ya uggōvaṇā ya boddhavvā
ēē u ēsaṇāē nāmā ēgaṭṭhiyā honti // PiṇḍNi.88



---------------------------------------------------------------------
nāmaṇṭhavaṇā daviē bhāvammi ya ēsaṇā muṇēyavvā
davvē bhāvē ekkekkayā u tivihā muṇēyavvā // PiṇḍNi.89



---------------------------------------------------------------------
jammaṁ ēsai ēgō suyassa annō tamēsaē naṭṭhaṁ
sattuṁ ēsai annō paēṇa annō ya sē maccuṁ // PiṇḍNi.90



---------------------------------------------------------------------
ēmēva sēsaēsu vi cauppayāpaya acittamīsēsu
jā jattha jujjaē ēsaṇā u taṁ tattha jōejjā // PiṇḍNi.91



---------------------------------------------------------------------
bhāvēsaṇā u tivihā gavēsagahaṇēsaṇā u boddhavvā
gāsēsaṇā u kamasō pannattā vīyarāgēhiṁ // PiṇḍNi.92



---------------------------------------------------------------------
agaviṭṭhassa u gahaṇaṁ na hōi na ya agahiyassa paribhōgō
ēsaṇatigassa ēsā nāyavvā ānupuvvī u // PiṇḍNi.93



---------------------------------------------------------------------
nāmaṁ ṭhavaṇā daviē bhāvammi gavēsaṇā muṇēyavvā
davvammi kuraṅgagayā uggamauppāyaṇā bhāvē // PiṇḍNi.94



---------------------------------------------------------------------
jiyasattudēvicitta sabhapavisaṇaṁ kanagapiṭṭhapāsaṇayā
dōhaladubbalapucchā kahaṇaṁ āṇā ya purisāṇaṁ // PiṇḍNi.95



---------------------------------------------------------------------
sīvannisarisamōyagakaraṇaṁ sīvannirukkhaheṭṭhēsu
āgamana kuraṅgāṇaṁ pasattha apasattha uvamā u // PiṇḍNi.96



---------------------------------------------------------------------
viiamēyaṁ kuraṅgāṇaṁ jayā sīvanni sīyai
purāvi vāyā vāyantā na uṇaṁ puñjakapuñjakā // PiṇḍNi.97



---------------------------------------------------------------------
hatthiggahaṇaṁ gimhē arahaṭṭēhiṁ bharaṇaṁ ca sarasīṇaṁ
accudaēṇa nalavaṇā ahirūḍhā gayakulāgamanaṁ // PiṇḍNi.98



---------------------------------------------------------------------
viiyamēyaṁ gajakulāṇaṁ jayā rōhanti nalavaṇā
annayāvi jharanti jharā na ya ēvaṁ bahuōdagā // PiṇḍNi.99



---------------------------------------------------------------------
uggama uggōvaṇa maggaṇā ya ēgaṭṭhiyāi ēyāṇi
nāmaṁ ṭhavaṇā daviē bhāvammi ya uggahō hōi ।। gāhā-101 // PiṇḍNi.100



---------------------------------------------------------------------
davvammi laḍḍugāī bhāvē tivihoggamō muṇēyavvō
daṁsaṇanāṇacarittē cariuggamēṇettha ahigārō // PiṇḍNi.101



---------------------------------------------------------------------
jōisataṇōsahīṇaṁ mēhariṇakarāṇamuggamō davvē
sō puṇa jattō ya jayā jahā ya davvuggamō vaccō // PiṇḍNi.102



---------------------------------------------------------------------
vāsaharā anujattā atthāṇī jogga kiḍḍakālē ya
ghaḍagasarāvēsu kayā u mōgayā laḍḍugapiyassa // PiṇḍNi.103



---------------------------------------------------------------------
jogga ajiṇṇa māruya nisagga tisamuttha tō suisamutthō
āhāruggamacintā asuitti duhā malappabhavō // PiṇḍNi.104



---------------------------------------------------------------------
tassēvaṁ vēragguggamēṇa sammattanāṇacaraṇāṇaṁ
jugavaṁ kamuggamō vā kēvalanāṇuggamō jāō // PiṇḍNi.105



---------------------------------------------------------------------
daṁsaṇanāṇappabhavaṁ caraṇaṁ suddhēsu tēsu tassuddhī
caraṇēṇa kammasuddhī uggamasamuddhīi caraṇasuddhī // PiṇḍNi.106



---------------------------------------------------------------------
āhākammuddēsiya pūīkammē ya mīsajāē ya
ṭhavaṇā pāhuḍiyāē pāōara kīya pāmiccē // PiṇḍNi.107



---------------------------------------------------------------------
pariyaṭṭiē abhihaḍē ubbhinnē mālōhaḍē iya
acchijjē anisiṭṭhē ajjhōyaraē ya sōlasamē // PiṇḍNi.108



---------------------------------------------------------------------
āhākammiyanāmā ēgaṭṭhā kassa vāvi kiṁ vāvi ?
parapakkhē ya sapakkhē caurō gahaṇē ya āṇāī // PiṇḍNi.109



---------------------------------------------------------------------
āhā ahē ya kammē āyāhammē ya attakammē ya
paḍisēvaṇa paḍisuṇaṇā saṁvāsa'numōyaṇā cēva // PiṇḍNi.110



---------------------------------------------------------------------
dhanujuyakāyabharāṇaṁ kuḍumba-rajjadhuramāiyāṇaṁ ca
khandhāī hiyayaṁ miya davvāhā antaē dhaṇuṇō // PiṇḍNi.111



---------------------------------------------------------------------
ōrālasarīrāṇaṁ uddavaṇa tivāyaṇaṁ ca jassaṭṭhā
maṇamāhittā kīrai āhākammaṁ tayaṁ benti // PiṇḍNi.112



---------------------------------------------------------------------
ōrālaggahaṇēṇaṁ tirikkhamanuyā'havā suhumavajjā
uddavaṇaṁ puṇa jāṇasu aivāyavivajjiyaṁ pīḍaṁ // PiṇḍNi.113



---------------------------------------------------------------------
kāyavaimanō tinni u ahavā dēhāuindiyappāṇā
sāmittāvāyāṇē hōi tivāō ya karaṇēsu ya // PiṇḍNi.114



---------------------------------------------------------------------
hiyayammi samāhēuṁ ēgamanēgaṁ ca gāhagaṁ jō u
vahanaṁ karēi dāyā kāyēṇa tamāhakammaṁ ti // PiṇḍNi.115



---------------------------------------------------------------------
jaṁ davvaṁ udagāisu chūḍhamahē vayai jaṁ ca bhārēṇaṁ
sīīē rajjuēṇa va ōyaraṇaṁ davva'hēkammaṁ // PiṇḍNi.116



---------------------------------------------------------------------
sañjamaṭhāṇāṇaṁ kaṇḍagāṇa lēsā-ṭhiī-visēsāṇaṁ
bhāvaṁ ahē karēī tamhā taṁ bhāva'hēkammaṁ ।। gāhā-118 // PiṇḍNi.117



---------------------------------------------------------------------
tatthānantā u carittapajjavā honti sañjamaṭṭhāṇaṁ
saṅkhaiyāṇi u tāṇi kaṇḍagaṁ hōi nāyavvaṁ // PiṇḍNi.118



---------------------------------------------------------------------
saṅkhāīyāṇi u kaṇḍagāṇi chaṭṭhāṇagaṁ viniddiṭṭhaṁ
chaṭṭhāṇā u asaṅkhā sañjamasēḍhī muṇēyavvā // PiṇḍNi.119



---------------------------------------------------------------------
kiṇhāiyā u lēsā ukkōsavisuddhiṭhiivisēsāō
ēēsi visuddhāṇaṁ appaṁ taggāhagō kuṇai // PiṇḍNi.120



---------------------------------------------------------------------
bhāvōvayāramāhēumappagē kiñcinūṇa caraṇaggō
āhākammaggāhī ahō ahō nēi appāṇaṁ // PiṇḍNi.121



---------------------------------------------------------------------
bandhai ahē bhavāū pakarēi ahōmuhāiṁ kammāiṁ
ghanakaraṇaṁ tivvēṇa u bhāvēṇa caō uvacaō ya // PiṇḍNi.122



---------------------------------------------------------------------
tēsi gurūṇamudaēṇa appagaṁ duggaīē pavaḍantaṁ
na caēi vidhārēuṁ aharagatiṁ ninti kammāiṁ // PiṇḍNi.123



---------------------------------------------------------------------
aṭṭhāē aṇaṭṭhāē chakkāyapamaddaṇaṁ tu jō kuṇai
aniyāē ya niyāē āyāhammaṁ tayaṁ benti // PiṇḍNi.124



---------------------------------------------------------------------
jāṇantu ajāṇantō tahēva niddisiya ōhaō vā'vi
jāṇagamajāṇagē vā vahēi aniyā niyā ēsā // PiṇḍNi.125



---------------------------------------------------------------------
davvāyā khalu kāyā bhāvāyā tinni nāṇamāīṇi
parapāṇapāḍaṇaraō caraṇāyaṁ appaṇō haṇai // PiṇḍNi.126



---------------------------------------------------------------------
nicchayanayassa caraṇāya vidhāē nāṇadaṁsaṇavahō'vi
vavahārassa u caraṇē hayammi bhayaṇā u sēsāṇaṁ // PiṇḍNi.127



---------------------------------------------------------------------
davvammi attakammaṁ jaṁ jō u mamāyaē tagaṁ davvaṁ
bhāvē asuhapariṇaō parakammaṁ attaṇō kuṇai // PiṇḍNi.128



---------------------------------------------------------------------
āhākammapariṇaō phāsuyamavi saṅkiliṭṭhapariṇāmō
āiyamāṇō bajjhai taṁ jāṇasu attakammanti // PiṇḍNi.129



---------------------------------------------------------------------
parakamma attakammīkarēi taṁ jō u giṇhiuṁ bhuñjē
tattha bhavē parakiriyā kahaṁ nu annatthaṁ saṅkamaī? // PiṇḍNi.130



---------------------------------------------------------------------
kūḍauvamāi kēī parappauttē'vi bentiṁ bandhotti
bhaṇai gurūvi pamattō bajjhai kūḍē adakkhō ya // PiṇḍNi.131



---------------------------------------------------------------------
ēmēva bhāvakūḍē bajjhai jō asubhabhāvapariṇāmō
tamhā u asubhabhāvō vajjēyavvō payattēṇaṁ // PiṇḍNi.132



---------------------------------------------------------------------
kāmaṁ sayaṁ na kuvvai jāṇantō puṇa tahāvi taggāhī
vaḍḍhēi tappasaṅgaṁ agiṇhamāṇō u vārēi // PiṇḍNi.133



---------------------------------------------------------------------
attīkarēi kammaṁ paḍisēvāīhiṁ taṁ puṇa imēhiṁ
tattha gurū āipayaṁ lahu lahu lahugā kamēṇiyarē ।। gāhā-135 // PiṇḍNi.134



---------------------------------------------------------------------
paḍisēvaṇamāīṇaṁ dārāṇa'numōyaṇā-vasāṇāṇaṁ
jahasambhavaṁ sarūvaṁ sōdāharaṇaṁ pavakkhāmi // PiṇḍNi.135



---------------------------------------------------------------------
annēṇāhākammaṁ uvanīyaṁ asai cōiō bhaṇai
parahatthēṇaṅgārē kaḍḍhantō jaha na ḍajjhai hu // PiṇḍNi.136



---------------------------------------------------------------------
ēvaṁ khu suddhō dōsō dentassa kūḍauvamāē
samayatthamajāṇantō mūḍhō paḍisēvaṇaṁ kuṇai // PiṇḍNi.137



---------------------------------------------------------------------
uvaōgammi ya lābhaṁ kammaggāhissa cittarakkhaṭṭhā
ālōiē suladdhaṁ bhaṇai bhaṇantassa paḍisuṇaṇā // PiṇḍNi.138



---------------------------------------------------------------------
saṁvāsō u pasiddhō anumōyaṇa kammabhōyagapasaṁsā
ēēsimudāharaṇā ēē u kamēṇa nāyavvā // PiṇḍNi.139



---------------------------------------------------------------------
paḍisēvaṇāē tēṇā paḍisuṇaṇāē u rāyaputtō u
saṁvāsammi ya pallī anumōyaṇa rāyaduṭṭhō ya // PiṇḍNi.140



---------------------------------------------------------------------
gōṇīharaṇa sabhūmī nēūṇaṁ gōṇiō pahē bhakkhē
nivvisayā parivēsaṇa ṭhiyāvi tē kūviyā ghatthē // PiṇḍNi.141



---------------------------------------------------------------------
jē'viya parivēsantī bhāyaṇāṇi dharanti ya
tē'vi bajjhanti tivvēṇakammuṇā kimu bhōiṇō? // PiṇḍNi.142



---------------------------------------------------------------------
sāmatthaṇa rāyasuē piivahaṇa sahāya taha ya tuṇhikkō
tiṇhampi hu paḍisuṇaṇā raṇṇā siṭṭhammi sā natthi // PiṇḍNi.143



---------------------------------------------------------------------
bhuñja na bhuñjē bhuñjasu taiō tusiṇīu bhuñjaē paḍhamō
tiṇhampi hu paḍisuṇaṇā paḍisēhantassa sā natthi // PiṇḍNi.144



---------------------------------------------------------------------
āṇettubhuñjagā kammuṇā u bīyassa vāiō dōsō
taiyassa ya mānasiō tīhiṁ visuddhō cautthō u // PiṇḍNi.145



---------------------------------------------------------------------
paḍisēvaṇa paḍisuṇaṇā saṁvāsa'numōyaṇā u caurō vi
piyamāragarāyasuē vibhāsiyavvā jaijaṇē'vi // PiṇḍNi.146



---------------------------------------------------------------------
pallīvahammi naṭṭhā cōrā vaṇiyā vayaṁ na cōratti
na palāṇā pāvakara tti kāuṁ rannā uvāladdhā // PiṇḍNi.147



---------------------------------------------------------------------
āhākaḍabhōīhiṁ sahavāsō taha ya tavvivajjampi
daṁsaṇagandha parikahā bhāvinti sulūhavittimpi // PiṇḍNi.148



---------------------------------------------------------------------
rāyōrōha'varāhē vibhūsiō ghāiō nayaramajjhē
dhannādhannatti kahā vahāvahō kappaḍiyakhōlā // PiṇḍNi.149



---------------------------------------------------------------------
sāuṁ pajjattaṁ āyarēṇa kālē riukkhamaṁ niddhaṁ
tagguṇavikatthaṇāē abhuñjamāṇē'vi aṇumannā // PiṇḍNi.150



---------------------------------------------------------------------
āhā ahē ya kammē āyāhammē ya attakammē ya
jaha vañjaṇanāṇattaṁ atthēṇa'vi pucchaē ēvaṁ ।। gāhā-152 // PiṇḍNi.151



---------------------------------------------------------------------
ēgaṭṭhā ēgavañjaṇa ēgaṭṭhā nāṇavañjaṇā cēva
nāṇaṭṭha ēgavañjaṇa nāṇaṭṭhā vañjaṇānāṇā // PiṇḍNi.152



---------------------------------------------------------------------
diṭṭhaṁ khīraṁ khīraṁ ēgaṭṭhaṁ ēgavañjaṇaṁ lōē
ēgaṭṭhaṁ bahunāmaṁ duddha paō pīlu khīraṁ ca // PiṇḍNi.153



---------------------------------------------------------------------
gōmahisiayākhīraṁ nāṇaṭṭhaṁ ēgavañjaṇaṁ lōē
ghaḍapaḍasagaḍarahāī hōi pihatthaṁ pihaṁnāmaṁ // PiṇḍNi.154



---------------------------------------------------------------------
āhākammāīṇaṁ hōi duruttāiṁ paḍhamabhaṅgō u
āhāhēkammanti ya biiō sakkinda iva bhaṅgō // PiṇḍNi.155



---------------------------------------------------------------------
āhākammantariyā asaṇāīṁ u caurō taiyabhaṅgō
āhākamma paḍuccā niyamā sunnō carimabhaṅgō // PiṇḍNi.156



---------------------------------------------------------------------
indatthaṁ jaha saddā purandarāī u nāivattantē
ahakamma āyahammā taha āhaṁ nāivattantē // PiṇḍNi.157



---------------------------------------------------------------------
āhākammēṇa ahē karēti jaṁ haṇai pāṇabhūyāiṁ
jaṁ taṁ āiyamāṇō parakammaṁ attaṇō kuṇai // PiṇḍNi.158



---------------------------------------------------------------------
kassatti pucchiyaṁmī niyamā sāhammiyassa taṁ hōi
sāhammiyassa tamhā kāyavva parūvaṇā vihiṇā // PiṇḍNi.159



---------------------------------------------------------------------
nāmaṁ ṭhavaṇā daviē khettē kālē ya pavayaṇē liṅgē
daṁsaṇa nāṇa carittē abhiggahē bhāvaṇāō ya // PiṇḍNi.160



---------------------------------------------------------------------
nāmammi sarisanāmō ṭhavaṇāē kaṭṭhakammamāīyā
davvammi jō u bhaviō sāhammisarīragaṁ jaṁ ca // PiṇḍNi.161



---------------------------------------------------------------------
khettē samāṇadēvī kālammi samāṇa kālasambhūō
pavayaṇi saṅghēgayarō liṅgē rayaharaṇa muhapottī // PiṇḍNi.162



---------------------------------------------------------------------
daṁsaṇa nāṇē caraṇē tiga paṇa paṇa tiviha hōi u carittē
davvāiō abhiggaha aha bhāvaṇamō aniccāī // PiṇḍNi.163



---------------------------------------------------------------------
jāvanta dēvadattā gihī va agihīva tēsi dāhāmi
nō kappaī gihīṇaṁ dāhanti visēsiyaṁ kappē // PiṇḍNi.164



---------------------------------------------------------------------
pāsaṇḍīsu na vi ēvaṁ mīsāmīsēsu hōi hu vibhāsā
samaṇēsu sañjayāṇa u visarisanāmāṇavi na kappē // PiṇḍNi.165



---------------------------------------------------------------------
nīsamanīsā va kaḍaṁ ṭhavaṇāsāhammiyammi u vibhāsā
davvē mayataṇubhattaṁ na taṁ tu kucchā vivajjejjā // PiṇḍNi.166



---------------------------------------------------------------------
pāsaṇḍiyasamaṇāṇaṁ gihinigganthāṇaṁ cēva u vibhāsā
jaha nāmammi tahēva ya khettē kālē ya nāyavvaṁ // PiṇḍNi.167



---------------------------------------------------------------------
dasa sasihāgā sāvaga pavayaṇasāhammiyā na liṅgēṇa
liṅgēṇa u sāhammī nō pavayaṇa niṇhagā savvē ।। gāhā-169 // PiṇḍNi.168



---------------------------------------------------------------------
visarisadaṁsaṇajuttā pavayaṇasāhammiyā na daṁsaṇaō
titthagarā pattēyā nō pavayaṇadaṁsa sāhammī // PiṇḍNi.169



---------------------------------------------------------------------
nāṇacarittā ēvaṁ nāyavvā honti pavayaṇēṇaṁ tu
pavayaṇaō sāhammī nābhiggahasāvagā jaiṇō // PiṇḍNi.170



---------------------------------------------------------------------
sāhamma'bhiggahēṇaṁ nō pavayaṇa niṇha tittha pattēyā
ēvaṁ pavayaṇabhāvaṇa ettō sēsāṇa vocchāmi // PiṇḍNi.171



---------------------------------------------------------------------
liṅgāīhivi ēvaṁ ekkekkēṇaṁ tu uvarimā nēyā
jē'nannē uvarillā tē mottuṁ sēsaē ēvaṁ // PiṇḍNi.172



---------------------------------------------------------------------
liṅgēṇa u sāhammī na daṁsaṇē vīsudaṁsi jainiṇhā
pattēyabuddha titthaṅkarā ya bīyammi bhaṅgammi // PiṇḍNi.173



---------------------------------------------------------------------
liṅgēṇa u nābhiggaha aṇabhiggaha vīsu'bhiggahā cēva
jaisāvaga biyabhaṅgē pattēyabuhā ya titthayarā // PiṇḍNi.174



---------------------------------------------------------------------
ēvaṁ liṅgēṇa bhāvaṇa daṁsaṇanāṇē ya paḍhamabhaṅgō u
jaisāvaga visunāṇī ēvaṁ ciya biiyabhaṅgō'vi // PiṇḍNi.175



---------------------------------------------------------------------
daṁsaṇacaraṇē paḍhamō sāvaga jaiṇō ya bīyabhaṅgō u
jaiṇō visarisadaṁsī daṁsē ya abhiggahē vocchaṁ // PiṇḍNi.176



---------------------------------------------------------------------
sāvaga jai vīsa'bhiggaha paḍhamō bīō ya bhāvanā cēvaṁ
nāṇēṇa'vi nejjēvaṁ ettō caraṇēṇa vocchāmi // PiṇḍNi.177



---------------------------------------------------------------------
jaiṇō vīsābhiggaha paḍhamō biya niṇhasāvagajaiṇō u
ēvaṁ tu bhāvaṇāsu'vi vocchaṁ dōṇhantimāṇittō // PiṇḍNi.178



---------------------------------------------------------------------
jaiṇō sāvaga niṇhava paḍhamē biiē ya hunti bhaṅgē ya
kēvalanāṇē titthaṅkarassa nō kappai kayaṁ tu // PiṇḍNi.179



---------------------------------------------------------------------
pattēyabuddha niṇhava uvāsaē kēvalī vi āsajja
khaiyāiē ya bhāvē paḍucca bhaṅgē u jōejjā // PiṇḍNi.180



---------------------------------------------------------------------
jattha u taiō bhaṅgō tattha na kappaṁ tu sēsaē bhayaṇā
titthaṅkarakēvaliṇō jaha kappaṁ nō ya sēsāṇaṁ // PiṇḍNi.181



---------------------------------------------------------------------
kiṁ taṁ āhākammanti pucchiē tassarūvakahaṇatthaṁ
sambhavapadarisaṇatthaṁ ca tassa asaṇāiyaṁ bhaṇai // PiṇḍNi.182



---------------------------------------------------------------------
sālīmāī avaḍē phalē ya suṇṭhāi sāimaṁ hōi
tassa kaḍaniṭṭhiyaṁmī suddhamasuddhē ya cattāri // PiṇḍNi.183



---------------------------------------------------------------------
koddavarālagagāmē vasahī ramaṇijja bhikkha sajjhāē
khettapaḍilēhasañjaya sāvayapucchujjuē kahaṇā // PiṇḍNi.184



---------------------------------------------------------------------
jujjai gaṇassa khettaṁ navari gurūṇaṁ tu natthi pāuggaṁ
sālitti kaē rumpaṇa paribhāyaṇa niyayagēhēsu ।। gāhā-186 // PiṇḍNi.185



---------------------------------------------------------------------
vōlintā tē va annē vā aḍantā tattha gōyaraṁ
suṇanti ēsaṇājuttā bālādijanasaṅkahā // PiṇḍNi.186



---------------------------------------------------------------------
ēē tē jēsimō raddhō sālikūrō gharē gharē
dinnō vā sēsayaṁ dēmi dēhi vā binti vā imaṁ // PiṇḍNi.187



---------------------------------------------------------------------
thakkē thakkāvaḍiyaṁ abhattaē sālibhattayaṁ jāyaṁ
majjha ya paissa maraṇaṁ diyarassa ya sē mayā bhajjā // PiṇḍNi.188



---------------------------------------------------------------------
cāulōdagampi sē dēhi sālīāyāmakañjiyaṁ
kimēyanti kayaṁ nāuṁ ? vajjanta'nnaṁ vayanti ya // PiṇḍNi.189



---------------------------------------------------------------------
lōṇāgaḍōdaē ēvaṁ khāṇittu mahurōdagaṁ
ḍhakkiēṇa'cchatē tāva jāva sāhutti āgayā // PiṇḍNi.190



---------------------------------------------------------------------
kakkaḍiya ambagā vā dāḍima dakkhā ya bīyapūrāī
khāima'higaraṇakaraṇanti sāimaṁ tigaḍugāīyaṁ // PiṇḍNi.191



---------------------------------------------------------------------
asaṇāīṇa cauṇhavi āmaṁ jaṁ sāhugahaṇapāuggaṁ
taṁ niṭṭhiyaṁ viyāṇasu uvakkhaḍaṁ tū kaḍaṁ hōi // PiṇḍNi.192



---------------------------------------------------------------------
kaṇḍiyatiguṇukkaṇḍā u niṭṭhiyā nēgaduguṇakaṇḍā u
niṭṭhiyakaḍō u kūrō āhākammaṁ duguṇamāhu // PiṇḍNi.193



---------------------------------------------------------------------
chāyampi vivajjantī kēī phalahēugāivuttassa
taṁ tu na jujjai jamhā phalampi kappaṁ biiyabhaṅgē // PiṇḍNi.194



---------------------------------------------------------------------
parapaccaiyā chāyā navi sā rukkhovvaṁ vaṭṭiyā kattā
naṭṭhacchāē u dumē kappai ēvaṁ bhaṇantassa // PiṇḍNi.195



---------------------------------------------------------------------
vaḍḍhai hāyai chāyā tacchikkaṁ pūiyampiva na kappē
na ya āhāya suvihiē nivvattayaī ravicchāyaṁ // PiṇḍNi.196



---------------------------------------------------------------------
aghanaghanacārigagaṇē chāyā naṭṭhā diyā puṇō hōi
kappai nirāyavē nāma āyavē taṁ vivajjēuṁ // PiṇḍNi.197



---------------------------------------------------------------------
tamhā na ēsa dōsō sambhavaī kammalakkhaṇavihūṇō
tampiya hu aighillā vajjēmāṇā adōsillā // PiṇḍNi.198



---------------------------------------------------------------------
parapakkhō u gihatthā samaṇā samaṇīu hōi u sapakkhō
phāsukaḍaṁ raddhaṁ vā niṭṭhiyamiyaraṁ kaḍaṁ savvaṁ // PiṇḍNi.199



---------------------------------------------------------------------
tassa kaḍaniṭṭhiyaṁmī annassa kaḍammi niṭṭhiē tassa
caubhaṅgō ittha bhavē caramadugē hōi kappaṁ tu // PiṇḍNi.200



---------------------------------------------------------------------
caurō aikkama vaikkamō ya aiyāra taha anāyārō
niddarisaṇa cauṇhavi āhākammē nimantaṇayā // PiṇḍNi.201



---------------------------------------------------------------------
sālīghayagulagōrasa navēsu vallīphalēsu jāēsuṁ
dānē ahigamasaḍḍhē āhāya kaē nimantēi ।। gāhā-203 // PiṇḍNi.202



---------------------------------------------------------------------
āhākammaggahaṇē aikammāīsu vaṭṭaē causu
nēurahāriga hatthī cautiga dugaēga calaṇēṇaṁ // PiṇḍNi.203



---------------------------------------------------------------------
āhākammāmantaṇa paḍisuṇamāṇē aikkamō hōi
payabhēyāu vaikkama gahiē taiēyarō giliē // PiṇḍNi.204



---------------------------------------------------------------------
āṇāiṇō ya dōsā gahaṇē jaṁ bhaṇiyamaha imē tē u
āṇābhaṅga'ṇavatthā micchatta virāhaṇā cēva // PiṇḍNi.205



---------------------------------------------------------------------
āṇaṁ savvajiṇāṇaṁ giṇhantō taṁ aikkamai luddhō
āṇaṁ ca'ikkamantō kassāēsā kuṇai sēsaṁ ? // PiṇḍNi.206



---------------------------------------------------------------------
ekkēṇa kayamakajjaṁ karēi tappaccayā puṇō annō
sāyābahula parampara vocchēō sañjamatavāṇaṁ // PiṇḍNi.207



---------------------------------------------------------------------
jō jahavāyaṁ na kuṇaī micchaddiṭṭhī taō hu kō annō ?
vaḍḍhēi ya micchattaṁ parassa saṅkaṁ jaṇēmāṇō // PiṇḍNi.208



---------------------------------------------------------------------
vaḍḍhēi tappasaṅgaṁ gēhī ya parassa appaṇō cēva
sajiyampi bhinnadāḍhō na muyai niddhandhasō pacchā // PiṇḍNi.209



---------------------------------------------------------------------
khaddhē niddhē ya ruyā suttē hānī tigicchaṇē kāyā
paḍiyaragāṇavi hānī kuṇai kilēsaṁ kilissantō // PiṇḍNi.210



---------------------------------------------------------------------
jaha kammaṁ tu akappaṁ tacchikkaṁ vā'vi bhāyaṇaṭhiyaṁ vā
pariharaṇaṁ tassēva ya gahiyamadōsaṁ ca taha bhaṇai // PiṇḍNi.211



---------------------------------------------------------------------
abbhojjē gamaṇāi ya pucchā davvakuladēsa bhāvē ya
ēva jayantē chalaṇā diṭṭhantā tatthimē donni // PiṇḍNi.212



---------------------------------------------------------------------
jaha vantaṁ tu abhojjaṁ bhattaṁ jaiviya susakkayaṁ āsi
ēvamasañjamavamanē anēsaṇijjaṁ abhojjaṁ tu // PiṇḍNi.213



---------------------------------------------------------------------
majjārakhaiyamaṁsā maṁsāsitthi kuṇimaṁ suṇayavantaṁ
vannāi annamuppāiyanti kiṁ taṁ bhavē bhojjaṁ ? // PiṇḍNi.214



---------------------------------------------------------------------
kēī bhaṇanti pahiē aṭṭhāṇē maṁsapēsivōsiraṇaṁ
sambhāriya parivēsa vaṭṭaṇa vārēi suō karē dhettuṁ // PiṇḍNi.215



---------------------------------------------------------------------
avikālakarahīkhīraṁ lhasuṇa palaṇḍū surā ya gōmaṁsaṁ
vēyasamaēvi abhayaṁ kiñci abhojjaṁ apejjaṁ ca // PiṇḍNi.216



---------------------------------------------------------------------
vannāijuyāvi balī sapalalaphalasēharā asuinatthā
asuissa vippusēṇavi jaha chikkāō abhojjāō // PiṇḍNi.217



---------------------------------------------------------------------
ēmēva ujjhiyammivi āhākammammi akayaē kappē
hōi abhojjaṁ bhāṇē jattha vasuddhampi taṁ paḍiyaṁ // PiṇḍNi.218



---------------------------------------------------------------------
vantuccārasaricchaṁ kammaṁ sōumavi kōviō bhīō
pariharai sāvi ya duhā vihiavihīē ya pariharaṇā ।। gāhā-220 // PiṇḍNi.219



---------------------------------------------------------------------
sālīōaṇahatthaṁ daṭṭhuṁ bhaṇai avikōviō dentiṁ
kattoccautti sālī? vaṇi jāṇai puccha taṁ gantuṁ // PiṇḍNi.220



---------------------------------------------------------------------
gantūṇa āvaṇaṁ sō vāṇiyagaṁ pucchaē kaō sālī
paccantē magahāē gobbaragāmō tahiṁ vayai // PiṇḍNi.221



---------------------------------------------------------------------
kammāsaṅkāē pahaṁ mottuṁ kaṇṭāhisāvayā adisi
chāyampi vivajjantō ḍajjhai uṇhēṇa mucchāī // PiṇḍNi.222



---------------------------------------------------------------------
iya avihīparihārī nāṇāīṇaṁ na hōi ābhāgī
davvakuladēsabhāvē vihipariharaṇā imā tattha // PiṇḍNi.223



---------------------------------------------------------------------
ōyaṇasamiimasattuga kummāsāī u honti davvāiṁ
bahujanamappajanaṁ vā kulaṁ tu dēsō suraṭṭhāī // PiṇḍNi.224



---------------------------------------------------------------------
āyara'nāyara bhāvē sayaṁ va annēṇa vā'vi dāvaṇayā
ēēsiṁ tu payāṇaṁ caupaya tipayā va bhayaṇā u // PiṇḍNi.225



---------------------------------------------------------------------
anuciyadēsaṁ savvaṁ kulamappaṁ āyarō ya tō pucchā
bahuēvi natthi pucchā sadēsadaviē abhāvē'vi // PiṇḍNi.226



---------------------------------------------------------------------
tujjhaṭṭhāē kayamiṇamannonnamavekkhaē ya savilakkhaṁ
vajjanti gāḍharuṭṭhā kā bhē tattitti vā giṇhē // PiṇḍNi.227



---------------------------------------------------------------------
gūḍhāyārā na karenti āyaraṁ pucchiyāvi na kahenti
thōvanti va nō puṭṭhā taṁ ca asuddhaṁ kahaṁ tattha ? // PiṇḍNi.228



---------------------------------------------------------------------
āhākammapariṇaō phāsuyabhōīvi bandhaō hōi
suddhaṁ gavēsamāṇō āhākammēvi sō suddhō // PiṇḍNi.229



---------------------------------------------------------------------
saṅghuddiṭṭhaṁ sōuṁ ēi duyaṁ kōi bhōiē pattō
dinnanti dēhi majjhanti gāu sōuṁ taō laggō // PiṇḍNi.230



---------------------------------------------------------------------
māsiyapāraṇagaṭṭhā gamanaṁ āsannagāmagaṁ khamagē
saḍḍhī pāyasakaraṇaṁ kayāi ajjejjihī khamaō // PiṇḍNi.231



---------------------------------------------------------------------
khellagamallagalecchāriyāṇi ḍimbhaga nibhaccha ruṇṭaṇayā
handi samaṇatti pāyasa ghayagulajuya jāvaṇaṭṭhāē // PiṇḍNi.232



---------------------------------------------------------------------
ēgantamavakkamaṇaṁ jai sāhū ijja hojja tinnō mi
taṇukoṭṭhammi amucchā bhuttammi ya kēvalaṁ nāṇaṁ // PiṇḍNi.233



---------------------------------------------------------------------
candōdayaṁ ca sūrōdayaṁ ca rannō u donni ujjāṇā
tēsiṁ vivariyagamanē āṇākōvō taō daṇḍō // PiṇḍNi.234



---------------------------------------------------------------------
sūrōdayaṁ gacchamahaṁ pabhāē candōdayaṁ jantu taṇāihārā
duhā khī paccurasantikāuṁ rāyāvi candōdayamēva gacchē // PiṇḍNi.235



---------------------------------------------------------------------
pattaladumasālagayā dacchāmu nivaṅgaṇatti duccittā
ujjānapālaēhiṁ gahiyā ya hayā ya baddhā ya ।। gāhā-237 // PiṇḍNi.236



---------------------------------------------------------------------
sahasa paiṭṭhā diṭṭha iyarēhi nivaṅgaṇatti tō baddhā
nintassa ya avaraṇhē daṁsaṇamubhaō vahavisaggā // PiṇḍNi.237



---------------------------------------------------------------------
jaha tē daṁsaṇakaṅkhī apūriicchā vināsiyā raṇṇā
diṭṭhē'viyarē mukkā ēmēva ihaṁ samōyārō // PiṇḍNi.238



---------------------------------------------------------------------
āhākamma bhuñjai na paḍikkamaē ya tassa ṭhāṇassa
ēmēva aḍai bōḍō lukkavilukkō jaha kavōḍō // PiṇḍNi.239



---------------------------------------------------------------------
āhākammaddāraṁ bhaṇiyamiyāṇiṁ purā samuddiṭṭhaṁ
uddēsiyanti vocchaṁ samāsaō taṁ duhā hōi // PiṇḍNi.240



---------------------------------------------------------------------
ōhēṇa vibhāgēṇa ya ōhē ṭhappaṁ tu bārasa vibhāgē
uddiṭṭha kaḍē kammē ekkekki caukkaō bhēō // PiṇḍNi.241



---------------------------------------------------------------------
jīvāmu kahavi ōmē niyayaṁ bhikkhāvi kaivaī dēmō
handi hu natthi adinnaṁ bhujjai akayaṁ na ya phalēi // PiṇḍNi.242



---------------------------------------------------------------------
sā u avisēsiyaṁ ciya miyammi bhattammi taṇḍulē chuhai
pāsaṇḍīṇa gihīṇa va jō ēhii tassa bhikkhaṭṭhā // PiṇḍNi.243



---------------------------------------------------------------------
chaumatthōdhuddēsaṁ kahaṁ viyāṇāi? cōiē bhaṇai
uvauttō guru ēvaṁ gihatthasaddāiciṭṭhāē // PiṇḍNi.244



---------------------------------------------------------------------
dinnā u tāu pañcavi rēhāu karēi dēi va gaṇanti
dēha iō mā ya iō avaṇēha ya ettiyā bhikkhā // PiṇḍNi.245



---------------------------------------------------------------------
saddāiēsu sāhū mucchaṁ na karejja gōyaragaō ya
ēsaṇajuttō hojjā gōṇīvacchō gavattivva // PiṇḍNi.246



---------------------------------------------------------------------
ūsavamaṇḍaṇavaggā na pāṇiyaṁ vacchaē naviya cāriṁ
vaṇiyāgama avaraṇhē vacchagaraḍaṇaṁ kharaṇṭaṇayā // PiṇḍNi.247



---------------------------------------------------------------------
pañcavihavisayasokkhakkhaṇī vahū samahiyaṁ gihaṁ taṁ tu
na gaṇēi gōṇivacchō mucchiya gaḍhiō gavattammi // PiṇḍNi.248



---------------------------------------------------------------------
gamanāgamanukkhēvē bhāsiya sōyāi indiyāuttō
ēsaṇamanēsaṇaṁ vā taha jāṇai tammaṇō samaṇō // PiṇḍNi.249



---------------------------------------------------------------------
mahaīē saṅkhaḍīē uvvariyaṁ kūravañjaṇāīyaṁ
pauraṁ daṭṭhūṇa gihī bhaṇai imaṁ dēhi puṇṇaṭṭhā // PiṇḍNi.250



---------------------------------------------------------------------
tattha vibhāguddēsiyamēvaṁ sambhavai puvvamuddiṭṭhaṁ
sīsagaṇahiyaṭṭhāē taṁ cēva vibhāgaō bhaṇai // PiṇḍNi.251



---------------------------------------------------------------------
uddēsiyaṁ samuddēsiyaṁ ca āēsiyaṁ samāēsaṁ
ēvaṁ kaḍē ya kammē ekkekki caukkaō bhēō // PiṇḍNi.252



---------------------------------------------------------------------
jāvantiyamuddēsaṁ pāsaṇḍīṇaṁ bhavē samuddēsaṁ
samaṇāṇaṁ āēsaṁ nigganthāṇaṁ samāēsaṁ ।। gāhā-254 // PiṇḍNi.253



---------------------------------------------------------------------
chinnamachinnaṁ duvihaṁ davvē khettē ya kāla bhāvē ya
nipphāiyanipphannaṁ nāyavvaṁ jaṁ jahiṁ kamai // PiṇḍNi.254



---------------------------------------------------------------------
bhattuvvariyaṁ khalu saṅkhaḍīē taddivasamannadivasē vā
antō bahiṁ ca savvaṁ savvadinaṁ dēhiṁ acchinnaṁ // PiṇḍNi.255



---------------------------------------------------------------------
dēhi imaṁ mā sēsaṁ antō bāhiragayaṁ va ēgayaraṁ
jāva amugatti vēlā amugaṁ vēlaṁ ca ārabbha // PiṇḍNi.256



---------------------------------------------------------------------
davvāī chinnampi hu jai bhaṇaī āraō'vi mā dēha
tō kappai chinnampi hu acchinnakaḍaṁ pariharanti // PiṇḍNi.257



---------------------------------------------------------------------
amugāṇanti va dijjau amukāṇaṁ matti ettha u vibhāsā
jattha jaīṇa visiṭṭhō niddēsō taṁ pariharijjā // PiṇḍNi.258



---------------------------------------------------------------------
sandissantaṁ jō suṇai kappaē tassa sēsaē ṭhavaṇā
saṅkaliya sāhaṇaṁ vā karenti asuē imā mērā // PiṇḍNi.259



---------------------------------------------------------------------
mā ēyaṁ dēhi imaṁ puṭṭhē siṭṭhammi taṁ pariharanti
jaṁ dinnaṁ taṁ dinnaṁ mā sampai dēhi gēṇhanti // PiṇḍNi.260



---------------------------------------------------------------------
rasabhāyaṇahēuṁ vā mā kucchihiī suhaṁ va dāhāmi
dahimāī āyattaṁ karēi kūraṁ kaḍaṁ ēyaṁ // PiṇḍNi.261



---------------------------------------------------------------------
mā kāhanti avaṇṇaṁ parikaṭṭhaliyaṁ va dijjai suhaṁ tu
viyaḍēṇa phāṇiēṇa va niddhēṇa samaṁ tu vaṭṭanti // PiṇḍNi.262



---------------------------------------------------------------------
ēmēva ya kammammi'vi uṇhavaṇē navari tattha nāṇattaṁ
tāviya vilīṇaēṇaṁ mōyaga cunnīpuṇakkaraṇaṁ // PiṇḍNi.263



---------------------------------------------------------------------
amuganti puṇō raddhaṁ dāhamakappaṁ tu āraō kappaṁ
khettē antō bāhiṁ kālē suivvaṁ parevvaṁ vā // PiṇḍNi.264



---------------------------------------------------------------------
jaṁ jaha va kayaṁ dāhaṁ taṁ kappai āraō tahā akayaṁ
kayapākamaṇiṭṭhanti ṭhiyampi jāvantiyaṁ mottuṁ // PiṇḍNi.265



---------------------------------------------------------------------
chakkāyaniranukampā jinapavayaṇabāhirā bahipphōḍā
ēvaṁ vayanti phōḍā lukkavilukkā jaha kavōḍā // PiṇḍNi.266



---------------------------------------------------------------------
pūīkammaṁ duvihaṁ davvē bhāvē ya hōi nāyavvaṁ
davvammi chagaṇadhammiya bhāvammi ya bāyaraṁ suhumaṁ // PiṇḍNi.267



---------------------------------------------------------------------
gandhāiguṇasamiḍhaṁ jaṁ davvaṁ asuigandhadavvajuyaṁ
pūitti pariharijjai taṁ jāṇasu davvapūitti // PiṇḍNi.268



---------------------------------------------------------------------
goṭṭhiniuttō dhammī sahāē āsannagoṭṭhibhattāē
samiyasuravallamīsaṁ ajinna sannā mahisipōhō // PiṇḍNi.269



---------------------------------------------------------------------
sañjāyalittabhattē goṭṭhigagandhotti cullavaṇiāyō
ukkhaṇiya annachagaṇēṇa limpaṇaṁ davvapūī ū ।। gāhā-271 // PiṇḍNi.270



---------------------------------------------------------------------
uggamakōḍīavayavamittēṇa vi mīsiyaṁ susuddhampi
suddhampi kuṇai caraṇaṁ pūiṁ taṁ bhāvaō pūī // PiṇḍNi.271



---------------------------------------------------------------------
āhākammuddēsiya mīsaṁ taha bāyarā ya pāhuḍiyā
pūī ajjhōyaraō uggamakōḍī bhavē ēsā // PiṇḍNi.272



---------------------------------------------------------------------
bāyara suhumaṁ bhāvē u pūiyaṁ suhumamuvari vocchāmi
uvagaraṇa bhattapāṇē duvihaṁ puṇa bāyaraṁ pūiṁ // PiṇḍNi.273



---------------------------------------------------------------------
cullukkhaliyā ḍōē davvīchūḍhē ya mīsagaṁ pūiṁ
ḍāē lōṇē hiṅgū saṅkāmaṇa phōḍaṇē dhūmē // PiṇḍNi.274



---------------------------------------------------------------------
sijjhantassuvayāraṁ dijjantassa va karēi jaṁ davvaṁ
taṁ uvakaraṇaṁ cullī ukkhā davvī ya ḍōyāī // PiṇḍNi.275



---------------------------------------------------------------------
culukkhā kammāī āimabhaṅgēsu tīsuvi akappaṁ
paḍikuṭṭhaṁ tatthatthaṁ annatthagayaṁ aṇunnāyaṁ // PiṇḍNi.276



---------------------------------------------------------------------
kammiyakaddamamissā cullī ukkhā ya phaḍḍagajuyā u
uvagaraṇapūimēyaṁ ḍōē daṇḍē va ēgayarē // PiṇḍNi.277



---------------------------------------------------------------------
davvīchūḍhetti jaṁ vuttaṁ kammadavvīē jaṁ daē
kammaṁ ghaṭṭiya suddhaṁ tu ghaṭṭaē hārapūiyaṁ // PiṇḍNi.278



---------------------------------------------------------------------
attaṭṭhiya āyāṇē ḍāyaṁ lōṇaṁ ca kamma hiṅguṁ vā
taṁ bhattapāṇapūī phōḍaṇa annaṁ va jaṁ chuhai // PiṇḍNi.279



---------------------------------------------------------------------
saṅkāmēuṁ kammaṁ siddhaṁ jaṅkiñci tattha chūḍhaṁ vā
aṅgāradhūmi thālī vēsaṇa heṭṭhā muṇīhi dhūmō // PiṇḍNi.280



---------------------------------------------------------------------
indhaṇadhūmēgandhē avayavamāīhiṁ suhumapūī u
sundaramēyaṁ pūī cōyaga bhaṇiē gurū bhaṇai // PiṇḍNi.281



---------------------------------------------------------------------
indhaṇadhūmēgandhē avayavamāī na pūiyaṁ hōi
jēsiṁ tu ēsa pūī sōhī navi vijjaē tēsiṁ // PiṇḍNi.282



---------------------------------------------------------------------
indhaṇa agaṇīavayava dhūmō bapphō ya annagandhō ya
savvaṁ phusanti lōyaṁ bhannai savvaṁ taō pūī // PiṇḍNi.283



---------------------------------------------------------------------
nanu suhumapūiyassā puvvuddiṭṭhassa'sambhavō ēvaṁ
indhaṇadhūmāīhiṁ tamhā pūitti siddhamiṇaṁ // PiṇḍNi.284



---------------------------------------------------------------------
cōyaga! indhaṇamāīhiṁ cauhivi suhumapūiyaṁ hōi
pannavaṇāmittamiyaṁ pariharaṇā natthi ēyassa // PiṇḍNi.285



---------------------------------------------------------------------
sajjhamasajjhaṁ kajjaṁ sajjhaṁ sāhijjaē na u asajjhaṁ
jō u asajjhaṁ sāhai kilissai na taṁ ca sāhēī // PiṇḍNi.286



---------------------------------------------------------------------
āhākammiyabhāyaṇa papphōḍaṇa kāu akayaē kappē
gahiyaṁ tu suhumapūī dhōvaṇamāīhiṁ pariharaṇā ।। gāhā-288 // PiṇḍNi.287



---------------------------------------------------------------------
dhōyampi nirāvayavaṁ na hōi āhacca kammagahaṇammi
na ya addavvā u guṇā bhannaī suddhā kaō ēvaṁ? // PiṇḍNi.288



---------------------------------------------------------------------
lōēvi asuigandhā vipariṇayā dūraō na dūsanti
na ya māranti pariṇayā dūragāya avi visāvayavā // PiṇḍNi.289



---------------------------------------------------------------------
sēsēhi u davvēhiṁ jāvaiyaṁ phusai tattiyaṁ pūī
lēvēhi tihi u pūī kappai kappē kaē tiguṇē // PiṇḍNi.290



---------------------------------------------------------------------
indhaṇamāiṁ mottuṁ caurō sēsāṇi honti davvāiṁ
tēsiṁ puṇa parimāṇaṁ tayappamāṇāu ārabbha // PiṇḍNi.291



---------------------------------------------------------------------
paḍhamadivasammi kammaṁ tinni u divasāṇi pūiyaṁ hōi
pūīsu tisu na kappai kappai taiō jayā kappō // PiṇḍNi.292



---------------------------------------------------------------------
samaṇakaḍāhākammaṁ samaṇāṇaṁ jaṁ kaḍēṇa mīsaṁ tu
āhāra uvahi vasahī savvaṁ taṁ pūiyaṁ hōi // PiṇḍNi.293



---------------------------------------------------------------------
saḍḍhassa thēvadivasēsu saṅkhaḍī āsi saṅghabhattaṁ vā
pucchittu niuṇapucchaṁ saṁlāvāō va'gārīṇaṁ // PiṇḍNi.294



---------------------------------------------------------------------
mīsajjāyaṁ jāvantiyaṁ ca pāsaṇḍisāhumīsaṁ ca
sahasantaraṁ na kappai kappai kappē kaē tiguṇē // PiṇḍNi.295



---------------------------------------------------------------------
duggāsē taṁ samaicchiuṁ va addhāṇasīsaē jattā
saḍḍhī bahubhikkhayarē mīsajjāyaṁ karē kōī // PiṇḍNi.296



---------------------------------------------------------------------
jāvantaṭṭhā siddhaṁ na ēi taṁ dēha kāmiyaṁ jaiṇaṁ
bahusu va apahuppantē bhaṇāi annampi randhēha // PiṇḍNi.297



---------------------------------------------------------------------
attaṭṭhā randhantē pāsaṇḍīṇampi biiyaō bhaṇai
nigganthaṭṭhā taiō attaṭṭhāē'vi randhantē sō hōi // PiṇḍNi.298



---------------------------------------------------------------------
visaghāiyapisiyāsī marai tamannōvi khāiuṁ marai
iya pāramparamaraṇē anumarai sahassasō jāva // PiṇḍNi.299



---------------------------------------------------------------------
ēvaṁ mīsajjāyaṁ caraṇappaṁ haṇai sāhu suvisuddhaṁ
tamhā taṁ nō kappai purisasahassantaragayampi // PiṇḍNi.300



---------------------------------------------------------------------
nicchōḍiē karīsēṇa vā'vi uvvaṭṭiē taō kappā
sukkhāvittā giṇhai anna cautthē asukkē'vi // PiṇḍNi.301



---------------------------------------------------------------------
saṭṭhāṇaparaṭṭhāṇē duvihaṁ ṭhaviyaṁ tu hōi nāyavvaṁ
khīrāi paramparaē hatthagaya gharantaraṁ jāva // PiṇḍNi.302



---------------------------------------------------------------------
cullī uvacullī vā ṭhāṇasaṭhāṇaṁ tu bhāyaṇaṁ piḍharē
saṭṭhāṇaṭṭhāṇammi ya bhāyaṇaṭṭhāṇē ya caubhaṅgō // PiṇḍNi.303



---------------------------------------------------------------------
chabbagavāragamāī hōi paraṭṭhāṇamō va'nēgavihaṁ
saṭṭhāṇē piḍharē chabbagē ya ēmēva dūrē ya ।। gāhā-305 // PiṇḍNi.304



---------------------------------------------------------------------
ekkekkaṁ taṁ duvihaṁ anantaraṁ paramparē ya nāyavvaṁ
avikāri kayaṁ davvaṁ taṁ cēva anantaraṁ hōi // PiṇḍNi.305



---------------------------------------------------------------------
ucchukkhīrāīyaṁ vigāri avigāri ghayagulāīyaṁ
pariyāvajjaṇadōsā ōyaṇadahimāīyaṁ vā'vi // PiṇḍNi.306



---------------------------------------------------------------------
ubbhaṭṭha parinnāyaṁ annaṁ laddhaṁ paōyaṇē ghecchī
riṇabhīyā va agārī dahitti dāhaṁ suē ṭhavaṇā // PiṇḍNi.307



---------------------------------------------------------------------
navanīya manthutakkaṁ va jāva attaṭṭhiyā va giṇhanti
dēsūṇā jāva ghayaṁ kusaṇampiya jattiyaṁ kālaṁ // PiṇḍNi.308



---------------------------------------------------------------------
rasakakkabapiṇḍagulā macchaṇḍiya khaṇḍa sakkarāṇaṁ ca
hōi paramparaṭhavaṇā annattha va jujjaē jattha // PiṇḍNi.309



---------------------------------------------------------------------
bhikkhaggāhī ēgattha kuṇai biiō u dōsu uvaōgaṁ
tēna paraṁ ukkhittā pāhuḍiyā hōi ṭhavaṇā u // PiṇḍNi.310



---------------------------------------------------------------------
pāhuḍiyāvi hu duvihā bāyara suhumā ya hōi nāyavvā
ōsakkaṇamussakkaṇa kabbaṭṭhīē samōsaraṇō // PiṇḍNi.311



---------------------------------------------------------------------
kantāmi tāva pēluṁ tō tē dāhāmi putta! mā rōva
taṁ jai suṇēi sāhū na gacchaē tattha ārambhō // PiṇḍNi.312



---------------------------------------------------------------------
annaṭṭha uṭṭhiyā bā tubbhavi dāhāmi kimpi pariharati
kiha dāṇi na uṭṭhihisī? sāhupabhāvēṇa labbhāmō // PiṇḍNi.313



---------------------------------------------------------------------
mā tāva jhaṅkha puttaya! parivāḍīē ihēhi sō sāhū
ēyassa uṭṭhiyā tē dāhaṁ sōuṁ vivajjēi // PiṇḍNi.314



---------------------------------------------------------------------
aṅguliyāē ghettuṁ kaḍḍhai kappaṭṭhaō gharaṁ tēṇaṁ
kinti kahiē na gacchai pāhuḍiyā ēsa suhumā u // PiṇḍNi.315



---------------------------------------------------------------------
puttassa vivāhadiṇaṁ ōsaraṇē aicchiē muṇiya saḍḍhā
ōsakkantō saraṇē saṅkhaḍipāhēṇaga davaṭṭhā // PiṇḍNi.316



---------------------------------------------------------------------
appattammi ya ṭhaviyaṁ ōsaraṇē hōhiitti ussakaṇaṁ
taṁ pāgaḍamiyaraṁ vā karēi ujjū anujjū vā // PiṇḍNi.317



---------------------------------------------------------------------
maṅgalahēuṁ punnaṭṭhayā va ōsakkiyaṁ duhā pagayaṁ
ussakkiyampi kinti ya puṭṭhē siṭṭhē vivajjanti // PiṇḍNi.318



---------------------------------------------------------------------
pāhuḍibhattaṁ bhuñjaiṁ na paḍikkamaē ya tassa ṭhāṇassa
ēmēva aḍai bōḍō lukkavilukkō jaha kavōḍō // PiṇḍNi.319



---------------------------------------------------------------------
lōyaviraluttamaṅgaṁ tavōkisaṁ jallakhauriyasarīraṁ
jugamettantaradiṭṭhiṁ aturiyacavalaṁ sagihamintaṁ // PiṇḍNi.320



---------------------------------------------------------------------
daṭṭhūṇa ya tamanagāraṁ saḍḍhī saṁvēgamāgayā kāī
vipula'nnapāṇa ghettūṇa niggayā niggaō sō'vi ।। gāhā-322 // PiṇḍNi.321



---------------------------------------------------------------------
nīyaduvārammi gharē na sujjhaī ēsaṇattikāūṇaṁ
nīhammiē agārī acchai viliyā va'gahiēṇaṁ // PiṇḍNi.322



---------------------------------------------------------------------
caraṇakaraṇālasaṁmī annammi ya āgaē gahiya pucchā
ihalōgaṁ paralōgaṁ kahēi caiuṁ imaṁ lōgaṁ // PiṇḍNi.323



---------------------------------------------------------------------
nīyaduvārammi gharē bhikkhaṁ nicchanti ēsaṇāsamiyā
jaṁ pucchasi majjha kahaṁ kappai? liṅgōvajīvī'haṁ // PiṇḍNi.324



---------------------------------------------------------------------
sāhuguṇēsaṇakahaṇaṁ āuṭṭā tassa tippai tahēva
kukkuḍi caranti ēē vayaṁ tu cinnavvayā bīō // PiṇḍNi.325



---------------------------------------------------------------------
pāōkaraṇaṁ duvihaṁ pāgaḍakaraṇaṁ pagāsakaraṇaṁ ca
pāgaḍa saṅkāmaṇa kuḍḍadārapāē ya chinnē va // PiṇḍNi.326



---------------------------------------------------------------------
rayaṇapaīvē jōī na kappai pagāsaṇā suvihiyāṇaṁ
attaṭṭhiya paribhottuṁ kappai kappē akāūṇaṁ // PiṇḍNi.327



---------------------------------------------------------------------
sañcārimā ya cullī bahiṁ va cullī purā kayā tēsiṁ
tahi randhanti kayāī uvahī pūī ya pāō ya // PiṇḍNi.328



---------------------------------------------------------------------
necchaha tamisammi taō bāhiracullīē sāhu siddhaṇṇē
iya sōuṁ pariharaē puṭṭhē siṭṭhammivi tahēva // PiṇḍNi.329



---------------------------------------------------------------------
macchiyadhammā antō bāhi pavāyaṁ pagāsamāsannaṁ
iya attaṭṭhiya gahaṇaṁ pāgaḍakaraṇē vibhāsā u // PiṇḍNi.330



---------------------------------------------------------------------
kuḍḍassa kuṇai chiḍḍaṁ dāraṁ vaḍḍhēi kuṇai annaṁ vā
avaṇēi chāyaṇaṁ vā ṭhāvai rayaṇaṁ va dippantaṁ // PiṇḍNi.331



---------------------------------------------------------------------
jōi paivaṁ kuṇai va tahēva kahaṇaṁ tu puṭṭhē'puṭṭhēvā
attaṭṭhiē u gahaṇaṁ jōi paīvē u vajjēi // PiṇḍNi.332



---------------------------------------------------------------------
pāgaḍapayāsakaraṇē kayammi sahasā va ahava'nābhōgā
gahiyaṁ vigiñciūṇaṁ gēṇhai annaṁ akayakappē // PiṇḍNi.333



---------------------------------------------------------------------
kīyagaḍampiya duvihaṁ davvē bhāvē ya duvihamekkekkaṁ
āyakiyaṁ ca parakiyaṁ paradavvaṁ tiviha'cittāi // PiṇḍNi.334



---------------------------------------------------------------------
āyakiyaṁ puṇa duvihaṁ davvē bhāvē ya davva cuṇṇāī
bhāvammi parassa'ṭṭhā ahavāvī appaṇā cēva // PiṇḍNi.335



---------------------------------------------------------------------
nimmallagandhaguliyā vannayapottāi āyakaya davvē
gēlannē uḍḍāhō pauṇē caḍugāri ahigaraṇaṁ // PiṇḍNi.336



---------------------------------------------------------------------
vaiyāi maṅkhamāī parabhāvakayaṁ tu sañjayaṭṭhāē
uppāyaṇā nimantaṇa kīḍagaḍa abhihaḍē ṭhaviē // PiṇḍNi.337



---------------------------------------------------------------------
sāgāri maṅkha chandaṇa paḍisēhō puccha bahu gaē vāsē
kayariṁ disiṁ gamissaha? amuiṁ tahiṁ santhavaṁ kuṇai ।। gāhā-339 // PiṇḍNi.338



---------------------------------------------------------------------
dijjantē paḍisēhō kajjē ghecchaṁ nimantaṇaṁ jaiṇaṁ
puvvagaya āgaēsuṁ sañchuhaī ēgagēhammi // PiṇḍNi.339



---------------------------------------------------------------------
dhammakaha vāya khamaṇaṁ nimitta āyāvaṇē suyaṭṭhāṇaṁ
jāī kula gaṇa kammē sippammi ya bhāvakīyaṁ tu // PiṇḍNi.340



---------------------------------------------------------------------
dhammakahāakkhittē dhammakahāuṭṭhiyāṇa vā giṇhē
kaḍḍhaṁ ti sāhavō ciya tumaṁ va kahi ? pucchiē tusiṇī // PiṇḍNi.341



---------------------------------------------------------------------
kiṁ vā kahijja chārā dagasōyariyā va ahava'gāratthā
kiṁ chagalagagalavalayā muṇḍakuḍumbī va kiṁ kahaē? // PiṇḍNi.342



---------------------------------------------------------------------
ēmēva vāi khamaē nimittamāyāvagammi ya vibhāsā
suyaṭhāṇaṁ gaṇimāī ahavā vāṇāyariyamāī // PiṇḍNi.343



---------------------------------------------------------------------
pāmiccampiya duvihaṁ lōiya lōguttaraṁ samāsēṇa
lōiya sajjhilagāī lōguttara vatthamāīsu // PiṇḍNi.344



---------------------------------------------------------------------
suyaabhigamanāya vihī bahi pucchā ēga jīvai sasā tē
pavisaṇa pāga nivāraṇa ucchindaṇa tella jaidāṇaṁ // PiṇḍNi.345



---------------------------------------------------------------------
aparimiyanēhavuḍḍhī dāsattaṁ sō ya āgaō pucchā
dāsattakahaṇa mā ruya acirā mōēmi ettāhē // PiṇḍNi.346



---------------------------------------------------------------------
bhikkha dagasamārambhē kahaṇāuṭṭō kahiṁ ti vasahitti
saṁvēyā āharaṇaṁ visajja kahaṇā kaivayā u // PiṇḍNi.347



---------------------------------------------------------------------
ēē cēva ya dōsā savisēsayarā u vatthapāēsuṁ
lōiyapāmiccēsuṁ lōguttariyā imē annē // PiṇḍNi.348



---------------------------------------------------------------------
mailiya phāliya khōmiya hiya naṭṭhē vā'vi anna maggantē
avi sundarē vi dinnē dukkararōī kalahamāī // PiṇḍNi.349



---------------------------------------------------------------------
uccattāē dānaṁ dullabha khaggūḍa alasa pāmiccē
tampiya gurussagāsē ṭhavēi sō dēha mā kalahō // PiṇḍNi.350



---------------------------------------------------------------------
pariyaṭṭiyampi duvihaṁ lōiya lōguttaraṁ samāsēṇaṁ
ekkekkampiya duvihaṁ taddavvē annadavvē ya // PiṇḍNi.351



---------------------------------------------------------------------
avaroppasajjhilagā sañjuttā dōvi annamannēṇaṁ
poggaliya sañjayaṭṭhā pariyaṭṭaṇa saṅkhaḍē bōhī // PiṇḍNi.352



---------------------------------------------------------------------
anukampa bhaginigēhē daridda pariyaṭṭaṇā ya kūrassa
pucchā koddavakūrē macchara nāikkha pantāvē // PiṇḍNi.353



---------------------------------------------------------------------
iyarō'viya pantāvē nisi ōsaviyāṇa tēsi dikkhā ya
tamhā u na ghētavvaṁ kai vā jē ōsamēhinti ? // PiṇḍNi.354



---------------------------------------------------------------------
ūṇahiya dubbalaṁ vā khara guru chinnaṁ maila asīyasahaṁ
duvvannaṁ vā nāuṁ vipariṇamē annabhaṇiō vā ।। gāhā-356 // PiṇḍNi.355



---------------------------------------------------------------------
ēgassa māṇajuttaṁ na u biiē ēvamāikajjēsu
gurupāmūlē ṭhavaṇaṁ sō dalayai annahā kalahō // PiṇḍNi.356



---------------------------------------------------------------------
āinnamaṇāinnaṁ nisihābhihaḍaṁ ca nōnisīhaṁ ca
nisihābhihaḍaṁ ṭhappaṁ vocchāmī nōnisīhaṁ tu // PiṇḍNi.357



---------------------------------------------------------------------
saggāma paraggāmē sadēsa paradēsamēva boddhavvaṁ
duvihaṁ tu paraggāmē jalathala nāvōḍujaṅghāē // PiṇḍNi.358



---------------------------------------------------------------------
jaṅghā bāha tarīi va jalē thalē khandhaārakhuranibaddhā
sañjamaāyavirāhaṇa tahiyaṁ puṇa sañjamē kāyā // PiṇḍNi.359



---------------------------------------------------------------------
atthāhagāhapaṁ kāmagarōhārā jalē avāyā u
kaṇṭāhitēṇasāvaya thalambhi ēē bhavē dōsā // PiṇḍNi.360



---------------------------------------------------------------------
saggāmē'viya duvihaṁ gharantaraṁ nōgharantaraṁ cēva
tigharantarā parēṇaṁ gharantaraṁ taṁ tu nāyavvaṁ // PiṇḍNi.361



---------------------------------------------------------------------
nōgharantara'nēgavihaṁ vā pāḍagasāhīnivēsaṇagihēsu
kāyē khandhē mimmaya kaṁsēṇa va taṁ tu āṇejjā // PiṇḍNi.362



---------------------------------------------------------------------
sunnaṁ va asai kālō pagayaṁ va pahēṇagaṁ va pāsuttā
iya ēi kāi ghettuṁ dīvēi ya kāraṇaṁ taṁ tu // PiṇḍNi.363



---------------------------------------------------------------------
ēsēva kamō niyamā nisihābhihaḍē'vi hōi nāyavvō
aviiadāyagabhāvaṁ nisīhiaṁ taṁ tu nāyavvaṁ // PiṇḍNi.364



---------------------------------------------------------------------
aidūrajalantariyā kammāsaṅkāē mā na ghecchanti
āṇēti saṅkhaḍīō saḍḍhō saḍḍhī va pacchannaṁ // PiṇḍNi.365



---------------------------------------------------------------------
niggama dēula dānaṁ diyāi sannāi niggaē dānaṁ
siṭṭhammi sēsagamanaṁ dinta'nnē vārayantē'nnē // PiṇḍNi.366



---------------------------------------------------------------------
bhuñjaṇa ajīra purimaḍḍhagāi acchanti bhuttasēsaṁ vā
āgamanisīhigāī na bhuñjaī sāvagāsaṅkā // PiṇḍNi.367



---------------------------------------------------------------------
ukkhittaṁ nikkhippai āsagayaṁ mallagammi pāsagaē
khāmittu gayā saḍḍhā tē'vi ya suddhā asaḍhabhāvā // PiṇḍNi.368



---------------------------------------------------------------------
laddhaṁ pahēṇagaṁ mē amugatthagayāē saṅkhaḍīē vā
vandanagaṭṭhapaviṭṭhā dēi tayaṁ paṭṭhiya niyattā // PiṇḍNi.369



---------------------------------------------------------------------
nīyaṁ pahēṇagaṁ mē niyagāṇaṁ nicchiyaṁ va taṁ tēhiṁ
sāgari sayajjhiyaṁ vā paḍikuṭṭhā saṅkhaḍē ruṭṭhā // PiṇḍNi.370



---------------------------------------------------------------------
ēyaṁ tu aṇāinnaṁ duvihampiya āhaḍaṁ samakkhāyaṁ
āinnampiya duvihaṁ dēsē taha dēsadēsē ya // PiṇḍNi.371



---------------------------------------------------------------------
hatthasayaṁ khalu dēsō ārēṇaṁ hōi dēsadēsō ya
āiṇṇaṁ mivi tigihā taṁ ciya uvaōgapuvvāgā ।। gāhā-373 // PiṇḍNi.372



---------------------------------------------------------------------
parivēsaṇapantīē dūrapavēsē ya ghaṅghasālagihē
hatthasayā āinnaṁ gahaṇaṁ paraō u paḍikuṭṭhaṁ // PiṇḍNi.373



---------------------------------------------------------------------
hōi puṇa dēsadēsō antō giha sā na dīsaē jattha
ukkhēvāī tattha u sōyāī dēi uvaōgaṁ // PiṇḍNi.374



---------------------------------------------------------------------
ukkōsaṁ majjhima jahannagaṁ ca tivihaṁ tu hōi āinnaṁ
karapariyattaṁ jahannaṁ sayamukkasa majjhimaṁ sēsaṁ // PiṇḍNi.375



---------------------------------------------------------------------
pihiubbhinnakavāḍē phāsuya apphāsē ya boddhavē
apphāsuya puḍhavimāī phāsuya chagaṇāidaddaraē // PiṇḍNi.376



---------------------------------------------------------------------
ubbhinnē chakkāyā dānē kayavikkaē ya ahigaraṇaṁ
tē cēva kavāḍammi vi savisēsā jantamāīsu // PiṇḍNi.377



---------------------------------------------------------------------
saccittapuḍhavilittaṁ lēlu silaṁ vā'vi dāumōlittaṁ
saccittapuḍhavilēvō cirampi udagaṁ aciralittē // PiṇḍNi.378



---------------------------------------------------------------------
ēvaṁ tu puvva nō littē kāyā ullimpaṇē'vi tē cēva
timmēuṁ uvalimpai jaumuddaṁ vāvi tāvēuṁ // PiṇḍNi.379



---------------------------------------------------------------------
jaha cēva puvvalittē kāya dāuṁ puṇō'vi taha cēva
uvalippantē kāyā muiaṅgāiṁ navari chaṭṭhē // PiṇḍNi.380



---------------------------------------------------------------------
parassa taṁ dēi saē va gēhē tellaṁ va lōṇaṁ va ghayaṁ gulaṁ vā
ugghāḍiē tammi karē avassaṁ sa vikkayaṁ tēṇa kiṇāi annaṁ // PiṇḍNi.381



---------------------------------------------------------------------
dānakayavikkayā cēva hōi ahigaraṇamajayabhāvassa
nivayanti jē ya tahiyaṁ jīvā muiyaṅgamūsāī // PiṇḍNi.382



---------------------------------------------------------------------
jahēva kumbhāisu puvvalittē ubbhijjamāṇē ya havanti kāyā
ōlimpamāṇē vi tahā tahēva kāyā kavāḍammi vibhāsiyavvā // PiṇḍNi.383



---------------------------------------------------------------------
gharakōilasañcārā āvattaṇa pīḍhagāi heṭṭhuvariṁ
nintē ṭhiē ya antō ḍimbhāīpellaṇē dōsā // PiṇḍNi.384



---------------------------------------------------------------------
gheppai aṅkuciyāgammi kavāḍē paidinē parivahantē
ajaūmuddiya gaṇṭhī paribhujjai daddarō jō ya // PiṇḍNi.385



---------------------------------------------------------------------
mālōhaḍampi duvihaṁ jahannamukkōsagaṁ ca boddhavvaṁ
aggatalē hi jahannaṁ tavvivarīyaṁ tu ukkōsaṁ // PiṇḍNi.386



---------------------------------------------------------------------
bhikkhū jahannagaṁmī gēruya ukkōsagammi diṭṭhantō
ahiḍasaṇamālapaḍaṇē ya ēvamāī bhavē dōsā // PiṇḍNi.387



---------------------------------------------------------------------
mālābhimuhaṁ daṭṭhūṇa agāriṁ niggaō taō sāhū
taccaṇṇiya āgamanaṁ pucchā ya adinnadāṇatti // PiṇḍNi.388



---------------------------------------------------------------------
mālammi kuṭṭha mōyaga sugandha ahi pavisaṇaṁ karē ḍakkā
annadiṇa sāhu āgama niddaya kahaṇā ya sambōhī ।। gāhā-390 // PiṇḍNi.389



---------------------------------------------------------------------
āsandipīḍhamañcakajaṁ tōḍūkhala paḍanta ubhayavahē
vocchēya paōsāī uḍḍāhamanāṇivāō ya // PiṇḍNi.390



---------------------------------------------------------------------
ēmēva ya ukkōsē vāraṇa nissēṇi guvviṇīpaḍaṇaṁ
gabbhitthikucchiphōḍaṇa puraō maraṇaṁ kahaṇa bōhī // PiṇḍNi.391



---------------------------------------------------------------------
uḍḍhamahē tiriyampiya ahavā mālōhaḍaṁ bhavē tivihaṁ
uḍḍhamahē ōyaraṇaṁ bhaṇiyaṁ kumbhāisū ubhayaṁ // PiṇḍNi.392



---------------------------------------------------------------------
daddarasilasōvāṇē puvvārūḍhē anuccamukkhittē
mālōhaḍaṁ na hōi sēsaṁ mālōhaḍaṁ hōi // PiṇḍNi.393



---------------------------------------------------------------------
tiriyāyaya ujjugaēṇa giṇhaī jaṁ karēṇa pāsantō
ēyamaṇuccukkhittaṁ uccukkhittaṁ bhavē sēsaṁ // PiṇḍNi.394



---------------------------------------------------------------------
acchijjampiya tivihaṁ pabhū ya sāmī ya tēṇaē cēva
acchijjaṁ paḍikuṭṭhaṁ samaṇāṇa na kappaē ghettuṁ // PiṇḍNi.395



---------------------------------------------------------------------
gōvālaē ya bhayaē kharaē puttē ya dhūya suṇhāē
aciyattasaṅkhaḍāī kēi paōsaṁ jahā gōvō // PiṇḍNi.396



---------------------------------------------------------------------
gōvapaō acchettuṁ dinnaṁ tu jaissa bhaidinē pahuṇā
payabhāṇūṇaṁ daṭṭhuṁ khiṁsai bhōī ruvē cēḍā // PiṇḍNi.397



---------------------------------------------------------------------
paḍiyaraṇa paōsēṇaṁ bhāvaṁ nāuṁ jaissa ālāvō
tannibbandhā gahiyaṁ handi u mukkō si mā bīyaṁ // PiṇḍNi.398



---------------------------------------------------------------------
nānivviṭṭhaṁ labbhai dāsī vi na bhujjaē ritē bhattā
donnēgayarapaōsaṁ jaṁ kāhī antarāyaṁ ca // PiṇḍNi.399



---------------------------------------------------------------------
sāmī cārabhaḍā vā sañjaya daṭṭhūṇa tēsi aṭṭhāē
kaluṇāṇaṁ acchejjaṁ sāhūṇa na kappaē ghettuṁ // PiṇḍNi.400



---------------------------------------------------------------------
āhārōvahimāī jai aṭṭhāē u kōi acchindē
saṅkhaḍi asaṅkhaḍīē taṁ giṇhantē imē dōsā // PiṇḍNi.401



---------------------------------------------------------------------
aciyattamantarāyaṁ tēnāhaḍa ēga'nēgavocchēō
nicchubhaṇāī dōsā tassa a lambhē ya jaṁ pāvē // PiṇḍNi.402



---------------------------------------------------------------------
tēṇō va sañjayaṭṭhā kaluṇāṇaṁ appaṇō va aṭṭhāē
vocchēya paōsaṁ vā na kappaī kappa'ṇunnāyaṁ // PiṇḍNi.403



---------------------------------------------------------------------
sañjayabhaddā tēṇā āyantī vā asantharē jaiṇaṁ
jai dētiṁ na ghettavvaṁ nicchubha vocchēu mā hojjā // PiṇḍNi.404



---------------------------------------------------------------------
ghayasattuyadiṭṭhantō samaṇunnāya va ghettuṇaṁ pacchā
denti tayaṁ tēsiṁ ciya samaṇunnāyā va bhuñjanti // PiṇḍNi.405



---------------------------------------------------------------------
ghayasattugadiṭṭhantō ambāpāē ya tappiyā piyarō
kāmamakāmē dhammō niōiē amhavi kayāī ।। gāhā-407 // PiṇḍNi.406



---------------------------------------------------------------------
aimasiṭṭhaṁ paḍikuṭṭhaṁ anunāyaṁ kappaē suvihiyāṇaṁ
laḍḍuga collaga jantē saṅkhaḍi khīrāvaṇāīsu // PiṇḍNi.407



---------------------------------------------------------------------
battīsā sāmannē tē kahiṁ ṇhāuṁ gayatti ia vuttē
parasantiēṇa punnaṁ na tarasi kāunti paccāha // PiṇḍNi.408



---------------------------------------------------------------------
aviya hu battīsāē dinnēhiṁ tavēga mōyagō na bhavē
appavayaṁ bahuāyaṁ jai jāṇasi dēhi tō majjhaṁ // PiṇḍNi.409



---------------------------------------------------------------------
lābhiya nentō puṭṭhō kiṁ laddhaṁ? natthi pacchimō dāē
iyarō'vi āha nāhaṁ dēmitti sahōḍha cōratti // PiṇḍNi.410



---------------------------------------------------------------------
giṇhaṇa kaḍḍhaṇa vavahāra pacchakaḍuḍḍāha puccha nivvisaē
apahummi hunti dōsā pahummi dinnē taō gahaṇaṁ // PiṇḍNi.411



---------------------------------------------------------------------
ēmēva ya jantammivi saṅkhaḍi khīrē ya āvaṇāīsuṁ
sāmannaṁ paḍikuṭṭhaṁ kappai ghettuṁ aṇunnāyaṁ // PiṇḍNi.412



---------------------------------------------------------------------
cullatti dāramahuṇā bahuvattavvanti taṁ kayaṁ pacchā
vannēi gurū sō puṇa sāmiyahatthīṇa vinnēō // PiṇḍNi.413



---------------------------------------------------------------------
chinnamachinnō duvihō hōi achinnō nisiṭṭha anisiṭṭhō
chinnambhi cullagaṁmī kappai ghettuṁ nisiṭṭhammi // PiṇḍNi.414



---------------------------------------------------------------------
chinnē diṭṭhamadiṭṭhō jō ya nisiṭṭhō bhavē achinnō ya
sō kappai iyarō uṇa adiṭṭhadiṭṭhō va'ṇunnāō // PiṇḍNi.415



---------------------------------------------------------------------
anisiṭṭhamaṇunnāyaṁ kappai ghettuṁ tahēva addiṭṭhaṁ
jaḍḍassa ya anisiṭṭhaṁ na kappaī kappai adiṭṭhaṁ // PiṇḍNi.416



---------------------------------------------------------------------
nivapiṇḍō gayabhattaṁ gahaṇāī antarāiyamadinnaṁ
ḍombassa santiēvi hu abhikkha vasahīya phēḍaṇayā // PiṇḍNi.417



---------------------------------------------------------------------
ajjhōyaraō tivihō jāvantiya sadharamīsapāsaṇḍē
mūlammi ya puvvakayē ōyaraī tiṇha aṭṭhāē // PiṇḍNi.418



---------------------------------------------------------------------
taṇḍulajalaāyāṇē pupphaphalē sāgavēsaṇē lōṇē
parimāṇē nāṇattaṁ ajjhōyaramīsajāē ya // PiṇḍNi.419



---------------------------------------------------------------------
jāvantiē visōhī sagharapāsaṇḍimīsaē pūī
chinnē visōhi dinnammi kappaī na kappaī sēsaṁ // PiṇḍNi.420



---------------------------------------------------------------------
chinnammi taō ukkaḍḍhiyammi kappai pihīkaē sēsaṁ
āhāvaṇāē dinnaṁ ca tattiyaṁ kappaē sēsaṁ // PiṇḍNi.421



---------------------------------------------------------------------
ēsō sōlasabhēō duhā kīraī uggamō
ēgō visōhikōḍī avisōhī u cāvarā // PiṇḍNi.422



---------------------------------------------------------------------
āhākammuddēsiya caramatigaṁ pūi mīsajāē ya
bāyarapāhuḍiyāviya ajjhōyaraē ya carimadugaṁ ।। gāhā-424 // PiṇḍNi.423



---------------------------------------------------------------------
uggamakōḍī avayava lēvālēvē ya akayaē kappē
kañjiya āyāmaga cāulōya saṁsaṭṭha pūīō // PiṇḍNi.424



---------------------------------------------------------------------
sukkēṇa'vi jaṁ chikkaṁ tu asuiṇā dhōvaē jahā lōē
iha sukkēṇa'vi chikkaṁ dōvai kammēṇa bhāṇaṁ tu? // PiṇḍNi.425



---------------------------------------------------------------------
lēvālēvatti jaṁ vuttaṁ jampi davvamalēvaḍaṁ
tampi ghettuṁ na kappanti takkāi kimu lēvaḍaṁ? // PiṇḍNi.426



---------------------------------------------------------------------
āhāya jaṁ kīrai taṁ tu kammaṁ vajjēhihī ōyaṇamēgamēva
sōvīra āyāmaga cāulō dagaṁ kammanti tō taggahaṇaṁ karenti // PiṇḍNi.427



---------------------------------------------------------------------
sēsā visōhikōḍī bhattaṁ pānaṁ vigiñca jahasattiṁ
aṇalakkhiya mīsadavē savvavivēgē'vayava suddhō // PiṇḍNi.428



---------------------------------------------------------------------
davvāiō vivēgō davvē jaṁ davva jaṁ jahiṁ khettē
kālē akālahīnaṁ asaḍhō jaṁ passaī bhāvē // PiṇḍNi.429



---------------------------------------------------------------------
sukkollasarisapāē asarisapāē ya ettha caubhaṅgō
tullē tullanivāē tattha duvē donna'tullā u // PiṇḍNi.430



---------------------------------------------------------------------
sukkē sukkaṁ paḍiyaṁ vigiñciuṁ hōi taṁ suhaṁ paḍhamō
bīyammi davaṁ chōḍhuṁ gālanti davaṁ karaṁ dāuṁ // PiṇḍNi.431



---------------------------------------------------------------------
taiyammi karaṁ chōḍhuṁ ulliñcai ōyaṇāi jaṁ tarau
dullahadavvaṁ carimē tattiyamittaṁ vigiñcanti // PiṇḍNi.432



---------------------------------------------------------------------
santharē savvamujjhanti caubhaṅgō asantharē
asaḍhō sujjhaī tēsuṁ māyāvī jēsu bajjhaī // PiṇḍNi.433



---------------------------------------------------------------------
kōḍīkaraṇaṁ duvihaṁ uggamakōḍī visōhikōḍī ya
uggamakōḍī chakkaṁ visōhikōḍī anēgavihā // PiṇḍNi.434



---------------------------------------------------------------------
nava cēva aḍhārasagaṁ sattāvīsā tahēva caupannā
nauī dō cēva sayā u sattarī hōi kōḍīṇaṁ // PiṇḍNi.435



---------------------------------------------------------------------
sōlasa uggamadōsē gihiṇōu samuṭṭhiē viyāṇāhi
uppāyaṇāē dōsē sāhūu samuṭṭhiē jāṇa // PiṇḍNi.436



---------------------------------------------------------------------
nāmaṁ ṭhavaṇā daviē bhāvē uppāyaṇā muṇēyavvā
davvammi hōi tivihā bhāvammi u sōlasapayā u // PiṇḍNi.437



---------------------------------------------------------------------
āsūyamāiēhiṁ bālaciyaturaṅga bīyamāīhiṁ
suyaāsadumāīṇaṁ uppāyaṇayā u saccittā // PiṇḍNi.438



---------------------------------------------------------------------
kanagarayayāiyāṇaṁ jaheṭṭhadhāuvihiyā u accittā
mīsā u sabhaṇḍāṇaṁ dupayāikayā u uppattī // PiṇḍNi.439



---------------------------------------------------------------------
bhāvē pasattha iyarō kōhāuppāyaṇā u apasatthō
kōhāijuyā dhāyāiṇaṁ ca nāṇāi u pasatthā ।। gāhā-441 // PiṇḍNi.440



---------------------------------------------------------------------
dhāī dūi nimittē ājīva vaṇīmagē tigicchā ya
kōhē mānē māyā lōbhē ya havanti dasa ēē // PiṇḍNi.441



---------------------------------------------------------------------
puvvimpacchāsanthava vijjā bhantē ya cuṇṇa jōgē ya
uppāyaṇāi dōsā sōlasamē mūlakammē ya // PiṇḍNi.442



---------------------------------------------------------------------
khīrē ya majjaṇē maṇḍaṇē ya kīlāvaṇaṅkadhāī ya
ekkekkāviya duvihā karaṇē kārāvaṇē cēva // PiṇḍNi.443



---------------------------------------------------------------------
dhārēi dhīyaē vā dhayanti vā tamiti tēṇa dhāī u
jahavihavaṁ āsi purā khīrāī pañca dhāīō // PiṇḍNi.444



---------------------------------------------------------------------
khīrāhārō rōvai majjha kayāsāya dēhi ṇaṁ pijjē
pacchā va majjha dāhisi alaṁ va bhujjō va ēhāmi // PiṇḍNi.445



---------------------------------------------------------------------
maimaṁ arōgi dīhāuō ya hōi avimāṇiō bālō
dullabhayaṁ khu suyamuhaṁ pijjāhi ahaṁ va sē dēmi // PiṇḍNi.446



---------------------------------------------------------------------
ahigaraṇa bhaddapantā kammudaya gilāṇaē ya uḍḍāhō
caḍukārī ya avaṇṇō niyagō annaṁ ca jaṁ saṅkē // PiṇḍNi.447



---------------------------------------------------------------------
ayamavarō u vikappō bhikkhāyari saḍḍhi addhiī pucchā
dukkhasahāya vibhāsā hiyaṁ ca dhāittaṇaṁ ajjō // PiṇḍNi.448



---------------------------------------------------------------------
vayagaṇḍataṇuyathūlattaṇēhiṁ taṁ pucchiuṁ ayāṇantō
tattha gaō tassamakkhaṁ bhaṇāi taṁ pāsiuṁ bālaṁ // PiṇḍNi.449



---------------------------------------------------------------------
ahuṇuṭṭhiyaṁ va aṇavikkhiyaṁ va iṇamaṁ kulaṁ tu mannāmi
punnēhiṁ jahitāē jadicchāē va taraī bālēṇa sūēmō // PiṇḍNi.450



---------------------------------------------------------------------
thērī dubbalakkhīrā cimiḍhō pelliyamuhō aithaṇīē
taṇuī u mandakhīrā kupparathaṇiyāē sūimuhō // PiṇḍNi.451



---------------------------------------------------------------------
jā jēṇa hōi vaṇṇēṇa ukkaḍā garahaē ya taṁ tēṇaṁ
garahai samāṇa tivvaṁ pasatthamiyaraṁ ca duvvannaṁ // PiṇḍNi.452



---------------------------------------------------------------------
uvvaṭṭiyā paōsaṁ chōbhaga ubbhāmaō ya sē jaṁ tu
hojjā majjhavi vigghō visāi iyarī va ēmēva // PiṇḍNi.453



---------------------------------------------------------------------
ēmēva sēsiyāsuvi suyamāisu karaṇakāraṇaṁ sagihē
iḍḍhīsu ya dhāīsu ya tahēva uvvaṭṭiyāṇa gamō // PiṇḍNi.454



---------------------------------------------------------------------
lōlai mahīē dhūlīē guṇḍiō ṇhāṇi ahavaṇaṁ majjē
jalabhīru abalanayanō aiuppilaṇē a rattacchō // PiṇḍNi.455



---------------------------------------------------------------------
abbhaṅgiya saṁvāhiya uvvaṭṭiya majjiyaṁ ca tō bālaṁ
uvaṇēi majjadhāī maṇḍaṇadhāīē suidēhaṁ // PiṇḍNi.456



---------------------------------------------------------------------
usuāiēhiṁ maṇḍēhi tāva ṇaṁ ahavaṇaṁ vibhūsēmi
hatthiccagā va pāē kayā galiccā va pāē vā ।। gāhā-458 // PiṇḍNi.457



---------------------------------------------------------------------
ḍhaḍḍharasara chunnamuhō mauyagirō mauyamammaṇullāvō
ullāvaṇagāīhiṁ va karēi kārēi vā kiḍḍaṁ // PiṇḍNi.458



---------------------------------------------------------------------
thullīē viyaḍapāō bhaggakaḍī sukkaḍāē dukkhaṁ ca
nimbhaṁsakakkhaḍakarēhiṁ bhīruō hōi gheppantē // PiṇḍNi.459



---------------------------------------------------------------------
kollairē vatthavvō dattō āhiṇḍaō bhavē sīsō
avaharai dhāipiṇḍaṁ aṅgulijalaṇē ya sādivvaṁ // PiṇḍNi.460



---------------------------------------------------------------------
ōmē saṅgamathērā gaccha visajjanti jaṅghabalahīnā
navabhāgakhettavasahī dattassa ya āgamō tāhē // PiṇḍNi.461



---------------------------------------------------------------------
uvasabāhiṁ ṭhāṇaṁ annāuñchēṇa saṅkilēsō ya
pūyaṇacēḍē mā ruya paḍilābhaṇa viyaḍaṇā sammaṁ // PiṇḍNi.462



---------------------------------------------------------------------
saggāma paraggāmē duvihā dūī u hōi nāyavvā
sā vā sō vā bhaṇaī bhaṇai va taṁ channavayaṇēṇaṁ // PiṇḍNi.463



---------------------------------------------------------------------
ekkekkāviya duvihā pāgaḍa channā ya channa duvihā u
lōguttari tatthēgā bīyā puṇa ubhayapakkhēsu // PiṇḍNi.464



---------------------------------------------------------------------
bhikkhāiē vaccantē appāhaṇi nēi khantiyāīṇaṁ
sā tē amugaṁ māyā sō va piyā tē imaṁ bhaṇai // PiṇḍNi.465



---------------------------------------------------------------------
dūittaṁ khu garahiyaṁ appāhiuṁ biiyapaccayā bhaṇati
avikōviyā suyā tē jā āha maiṁ bhaṇasu khantiṁ // PiṇḍNi.466



---------------------------------------------------------------------
ubhayē'viya pacchannā khanta! kahijjāhi khantiyāē tumaṁ
taṁ taha sañjāyantiya tahēva aha taṁ karejjāhi // PiṇḍNi.467



---------------------------------------------------------------------
gāmāṇa dōṇha vēraṁ sejjāyari dhūya tattha khantassa
vahapariṇaya khanta'jjhattha ṇaṁ va nāē kaē juddhaṁ // PiṇḍNi.468



---------------------------------------------------------------------
jāmāiputtapaimāraṇaṁ ca kēṇa kahiyanti janavāō
jāmāiputtapaimāraēṇa khantēṇa mē siṭṭhaṁ // PiṇḍNi.469



---------------------------------------------------------------------
niyamā tikālavisaē'vi nimittē chavvihē bhavē dōsā
sajjaṁ tu vaṭṭamāṇē āubhaē tatthimaṁ nāyaṁ // PiṇḍNi.470



---------------------------------------------------------------------
lābhālābhaṁ suhaṁ dukkhaṁ jīviyaṁ maraṇaṁ tahā
chavvihē'vi nimittē u dōsā honti imē suṇa // PiṇḍNi.471



---------------------------------------------------------------------
ākampiyā nimittēṇa bhōiṇī bhōiē ciragayammi
puvvabhaṇiē kahaṁ tē āgau? ruṭṭhō ya vaḍavāē // PiṇḍNi.472



---------------------------------------------------------------------
dūrābhōyaṇa ēgāgi āgaō pariṇayassa paccōṇī
pucchā samaṇē kahaṇaṁ sāiyaṅkāra sumiṇāī // PiṇḍNi.473



---------------------------------------------------------------------
kōvō vaḍavāgabbhaṁ ca pucchiō pañcapuṇḍamāhaṁsu
phālaṇa diṭṭhē jai nēva tō tuhaṁ avitahaṁ kai vā ।। gāhā-475 // PiṇḍNi.474



---------------------------------------------------------------------
jāī kula gaṇa kammē sippē ājīvaṇā u pañcavihā
sūyāē asūyāē va appāṇa kahēhi ekkekkē // PiṇḍNi.475



---------------------------------------------------------------------
jāīkulē vibhāsā gaṇō u mallāi kamma kisimāī
tuṇṇāi sippa'ṇāvajjagaṁ ca kammēyarā''vajjaṁ // PiṇḍNi.476



---------------------------------------------------------------------
hōmāyavitahakaraṇē najjai jaha sottiyassa puttotti
vasiō vēsa gurukulē āyariyaguṇē va sūēi // PiṇḍNi.477



---------------------------------------------------------------------
sammamasammā kiriyā anēna ūṇā'hiyā va vivarīyā
samihāmantāhuiṭhāṇa jāgakālē ya ghōsāī // PiṇḍNi.478



---------------------------------------------------------------------
uggāikulēsu vi ēvamēva gaṇamaṇḍalappavēsāī
dēuladarisaṇabhāsā uvanayaṇē daṇḍamāiyā // PiṇḍNi.479



---------------------------------------------------------------------
kattari paōaṇāvekkha vatthubahuvittharēsu ēmēva
kammēsu ya sippēsu ya sammamasammēsu sūīyarā // PiṇḍNi.480



---------------------------------------------------------------------
samaṇē mahāṇi kivaṇē atihī sāṇē ya hōi pañcamaē
vaṇi jāyaṇatti vaṇiō pāyappāṇaṁ vaṇēitti // PiṇḍNi.481



---------------------------------------------------------------------
mayamāivacchagampiva vaṇēi āhāramāilōbhēṇaṁ
samaṇēsu mahāṇēsu ya kiviṇā'tihisāṇabhattēsu // PiṇḍNi.482



---------------------------------------------------------------------
niggantha sakka tāvasa gēruya ājīva pañcahā samaṇā
tēsi parivēsaṇāē lōbhēṇa vaṇijja kō appaṁ? // PiṇḍNi.483



---------------------------------------------------------------------
bhuñjanti cittakammaṭṭhiyā va kāruṇiya dāṇaruiṇō ya
avi kāmagaddabhēsuvi na nassaī kiṁ puṇa jaīsu? // PiṇḍNi.484



---------------------------------------------------------------------
micchattathirīkaraṇaṁ uggamadōsā ya tēsu vā gacchē
caḍukāra'dinnadāṇā paccatthiga mā puṇō intu // PiṇḍNi.485



---------------------------------------------------------------------
lōyāṇuggahakārisu bhūmīdēvēsu bahuphalaṁ dānaṁ
avi nāma bambhabandhusu kiṁ puṇa chakkammaniraēsu? // PiṇḍNi.486



---------------------------------------------------------------------
kivaṇēsu dummaṇēsu ya abandhavāyaṅkajuṅgiyaṅgēsuṁ
pūyāhijjē lōē dānapaḍāgaṁ harai dintō // PiṇḍNi.487



---------------------------------------------------------------------
pāēṇa dēi lōgō uvagārisu pariciēsu jhusiēsu
jō puṇa addhākhinnaṁ atihiṁ pūēi taṁ dānaṁ // PiṇḍNi.488



---------------------------------------------------------------------
avi nāma hojja sulabhō gōṇāīṇaṁ taṇāi āhārō
chicchikkārahayāṇaṁ na hu sulahō hōi suṇahā ṇaṁ // PiṇḍNi.489



---------------------------------------------------------------------
kēlāsabhavaṇā ēē āgayā gujjhagā mahiṁ
caranti jakkharūvēṇaṁ puyā'pūyā hiyā'hiyā // PiṇḍNi.490



---------------------------------------------------------------------
ēēṇa majjha bhāvō diṭṭhō lōē paṇāmahejjammi
ekkekkē puvvuttā bhaddagapantāiṇō dōsā ।। gāhā-492 // PiṇḍNi.491



---------------------------------------------------------------------
ēmēva kāgamāī sāṇaggahaṇēṇa sūiyā honti
jō vā jammi pasattō vaṇai tahiṁ puṭṭha'puṭṭhō vā // PiṇḍNi.492



---------------------------------------------------------------------
dānaṁ na hōi aphalaṁ pattamapattēsu sannijujjantaṁ
iya vibhaṇiē'vi dōsā pasaṁsaō kiṁ puṇa apattē // PiṇḍNi.493



---------------------------------------------------------------------
bhaṇai nāhaṁ vejjō ahavā'vi kahēi appaṇō kiriyaṁ
ahavā'vi vijjayāē tiviha tigicchā muṇēyavvā // PiṇḍNi.494



---------------------------------------------------------------------
bhikkhāi gaō rōgī kiṁ vijjō'hanti pucchiō bhaṇai
atthāvattīē kayā abuhāṇaṁ bōhaṇā ēvaṁ // PiṇḍNi.495



---------------------------------------------------------------------
ērisayaṁ ciya dukkhaṁ bhēsajjēṇa amugēṇa pauṇaṁ mē
sahasuppannaṁ va ruyaṁ vārēmō aṭṭhamāīhiṁ // PiṇḍNi.496



---------------------------------------------------------------------
saṁsōdhana saṁsamaṇaṁ niyāṇaparivajjaṇaṁ ca jaṁ tattha
āgantu dhāukhōbhē ya āmaē kuṇai kiriyaṁ tu // PiṇḍNi.497



---------------------------------------------------------------------
assañjamajōgāṇaṁ pasandhaṇaṁ kāyaghāya ayagōlō
dubbalavagghā haraṇaṁ accudayē giṇhaṇuḍḍāhē // PiṇḍNi.498



---------------------------------------------------------------------
hatthakappa giriphulliya rāyagihaṁ khalu tahēva campā ya
kaḍaghayapunnē iṭṭaga laḍḍuga taha sīhakēsaraē // PiṇḍNi.499



---------------------------------------------------------------------
vijjātavappabhāvaṁ rāyakulē vā'vi vallabhattaṁ sē
nāuṁ ōrassabalaṁ jō labbhai dēi bhayā kōhapiṇḍō sō // PiṇḍNi.500



---------------------------------------------------------------------
annēsi dijjamāṇē jāyantō vā aladdhiō kuppē
kōhaphalammi'vi diṭṭhē jō labbhai kōhapiṇḍō sō // PiṇḍNi.501



---------------------------------------------------------------------
karaḍuyabhattamaladdhuṁ annahiṁ dāhittha ēva vaccantō
thērā bhōyaṇa taiē āikkhaṇa khāmaṇā dānaṁ // PiṇḍNi.502



---------------------------------------------------------------------
ucchāhiō parēṇa va laddhipasaṁsāhiṁ vā samuttaiō
avamāniō parēṇa ya jō ēsai mānapiṇḍō sō // PiṇḍNi.503



---------------------------------------------------------------------
iṭṭagachaṇammi paripiṇḍiyāṇa ullāva kō nu hu pagēva
āṇijja iṭṭagāō? khuḍḍō paccāha āṇēmi // PiṇḍNi.504



---------------------------------------------------------------------
jaiviya tā pajjattā agulaghayāhiṁ na tāhiṁ ṇē kajjaṁ
jārisiyāō icchaha tā āṇēmitti nikkhantō // PiṇḍNi.505



---------------------------------------------------------------------
ōhāsiya paḍisiddhō bhaṇai agāriṁ avassimā majjhaṁ
jai lahasi tō taṁ mē nāsāē kuṇasu mōyanti // PiṇḍNi.506



---------------------------------------------------------------------
kassa ghara pucchiūṇaṁ parisāē amui kairau pucchē
kiṁ tēṇa'mhē jāyasu sō kiviṇō sa dāhii na tujjhaṁ // PiṇḍNi.507



---------------------------------------------------------------------
dāhāmi tēṇa bhaṇiē jai na bhavasi chaṇhamēsi purisāṇaṁ
annayarō tō tē'haṁ parisāmajjhammi paṇayā mi ।। gāhā-509 // PiṇḍNi.508



---------------------------------------------------------------------
sēyaṅguli baguḍḍāvē kiṅkarē ṇhāyaē tahā
giddhāvaraṅkhi haddannaē ya purisāhamā chā u // PiṇḍNi.509



---------------------------------------------------------------------
jāyasu na ērisō'haṁ iṭṭagā dēhi puvvamaigantuṁ
mālā uttāri gulaṁ bhōēmi dietti ārūḍhā // PiṇḍNi.510



---------------------------------------------------------------------
siiavaṇaṇa paḍilābhaṇa dissiyarī bōlamaṅgulī nāsaṁ
duṇhēgayarapaōsō āyavivattī ya uḍḍāhō // PiṇḍNi.511



---------------------------------------------------------------------
rāyagihē dhammaruī asāḍhabhūī ya khuḍḍaō tassa
rāyanaḍagēhapavisaṇa sambhōiya mōyaē lambhō // PiṇḍNi.512



---------------------------------------------------------------------
āyariya uvajjhāē saṅghāḍaga kāṇakhujja taddōsī
naḍapāsaṇa pajjattaṁ nikāyaṇa dinē dinē dānaṁ // PiṇḍNi.513



---------------------------------------------------------------------
dhūyaduē sandēsō dāna siṇēha karaṇaṁ rahē karaṇaṁ
liṅgaṁ muyatti gurusiṭṭha vivāhē uttamā pagaī // PiṇḍNi.514



---------------------------------------------------------------------
rāyagharē ya kayāī nimmahilaṁ nāḍagaṁ naḍāgacchī
tā ya viharammi mattā uvari gihē dōvi pāsuttā // PiṇḍNi.515



---------------------------------------------------------------------
vāghāēṇa niyattō dissa vicēlā virāga sambōhī
iṅgiyanāē pucchā pajīvaṇaṁ raṭṭhapālanti // PiṇḍNi.516



---------------------------------------------------------------------
ikkhāgavaṁsa bharahō āyaṁsagharē ya kēvalālōō
hārāikhivaṇa gahaṇaṁ uvasagga na sō niyattotti // PiṇḍNi.517



---------------------------------------------------------------------
tēna samaṁ pavvaiyā pañca narasayatti nāḍaē ḍahaṇaṁ
gēlannakhamagapāhuṇa thērādiṭṭhā ya bīyaṁ tu // PiṇḍNi.518



---------------------------------------------------------------------
labbhantampi na giṇhai annaṁ amuganti ajja ghecchāmi
bhaddarasanti va kāuṁ giṇhai khaddhaṁ siṇiddhāī // PiṇḍNi.519



---------------------------------------------------------------------
campā chaṇammi ghicchāmi mōyaē tē'vi sīhakēsaraē
paḍisēha dhammalābhaṁ kāūṇaṁ sīhakēsaraē // PiṇḍNi.520



---------------------------------------------------------------------
saḍḍha'ḍḍharattakēsarabhāyaṇabharaṇaṁ ca puccha purimaḍḍhē
uvaōga santa cōyaṇa sāhutti vigiñcaṇē nāṇaṁ // PiṇḍNi.521



---------------------------------------------------------------------
duvihō u santhavō khalu sambandhī vayaṇasanthavō cēva
ekkekkōviya duvihō puvviṁ pacchā ya nāyavvō // PiṇḍNi.522



---------------------------------------------------------------------
māyapii puvvasanthava sāsūsasurāiyāṇa pacchā u
gihi santhava sambandhaṁ karēi puvvaṁ ca pacchā vā // PiṇḍNi.523



---------------------------------------------------------------------
āyavayaṁ ca paravayaṁ nāuṁ sambandhaē tayaṇurūvaṁ
mama māyā ērisiyā sasā va dhūyā va nattāī // PiṇḍNi.524



---------------------------------------------------------------------
addhiī diṭṭhipaṇhava pucchā kahaṇaṁ mamērisī jananī
thaṇakhēvō sambandhō vihavā suṇhāidānaṁ ca ।। gāhā-526 // PiṇḍNi.525



---------------------------------------------------------------------
pacchāsanthavadōsā sāsū vihavādidhūyadānaṁ ca
bhajjā mamērisicciya sajjō dhāō va bhaṅgō vā // PiṇḍNi.526



---------------------------------------------------------------------
māyāvī caḍuyārī amhaṁ ōhāvaṇaṁ kuṇai ēsō
nicchubhaṇāī pantō karijja bhaddēsu paḍibandhō // PiṇḍNi.527



---------------------------------------------------------------------
guṇasanthavaṇē puvviṁ santāsantēṇa jō thuṇijjāhi
dāyāramadinnaṁmī sō puvviṁ santhavō havai // PiṇḍNi.528



---------------------------------------------------------------------
ēsō sō jassa guṇā viyaranti avāriyā dasadisāsu
iharā kahāsu suṇimō paccakkhaṁ ajja diṭṭhō si // PiṇḍNi.529



---------------------------------------------------------------------
guṇasanthavēṇa pacchā santāsantēṇa jō thuṇijjāhi
dāyāraṁ dinnaṁmī sō pacchā santhavō hōi // PiṇḍNi.530



---------------------------------------------------------------------
vimalīkaya'mha cakkhū jahatthayā viyariyā guṇā tujjhaṁ
āsi purā ṇē saṅkā sampayaṁ nissaṅkiyaṁ jāyaṁ // PiṇḍNi.531



---------------------------------------------------------------------
vijjāmantaparūvaṇa vijjāē bhikkhuvāsaō hōi
mantammi sīsavēyaṇa tattha muruṇḍēṇa diṭṭhantō // PiṇḍNi.532



---------------------------------------------------------------------
paripiṇḍaṇamullāvō aipantō bhikkhuvāsaō dāvē
jai icchai anujāṇaha ghayagulavatthāṇi dāvēmi // PiṇḍNi.533



---------------------------------------------------------------------
gantuṁ vijjāmantaṇa kiṁ dēmi ? ghayaṁ gulaṁ ca vatthāī
dinnē paḍisāharaṇaṁ kēṇa hiyaṁ kēṇa muṭṭhō mi ? // PiṇḍNi.534



---------------------------------------------------------------------
paḍivijjathambhaṇāī sō vā annō va sē karijjāhi
pāvājīvīmāī kammaṇagārī ya gahaṇāī // PiṇḍNi.535



---------------------------------------------------------------------
jaha jaha paēsiṇī jāṇugammi pālittaō bhamāḍēi
taha taha sīsē viyaṇā paṇassai maruṇḍarāyassa // PiṇḍNi.536



---------------------------------------------------------------------
paḍimantathambhaṇāī sō vā annō va sē karijjāhi
pāvājīviyamāī kammaṇagārī bhavē bīyaṁ // PiṇḍNi.537



---------------------------------------------------------------------
cuṇṇē antaddhāṇē cāṇakkē pāyalēvaṇē samiē
mūla vivāhē dō daṇḍiṇī u āyāṇaparisāḍē // PiṇḍNi.538



---------------------------------------------------------------------
jaṅghāhīnā ōmē kusumapurē sissajōga rahakaraṇaṁ
khuḍḍadugañjaṇasuṇaṇā gamanaṁ dēsantarē saraṇaṁ // PiṇḍNi.539



---------------------------------------------------------------------
bhikkhē parihāyantē thērāṇaṁ tēsi ōmē dintāṇaṁ
sahabhujja candaguttē ōmōyariyāē dōballaṁ // PiṇḍNi.540



---------------------------------------------------------------------
cāṇakkapuccha iṭṭālacuṇṇadāraṁ pihittu dhūmē ya
daṭṭhuṁ kuccha pasaṁsā thērasamīvē uvālambhō // PiṇḍNi.541



---------------------------------------------------------------------
jē vijjamantadōsā tē cciya vasikaraṇamāicuṇṇēhiṁ
ēgamanēga paōsaṁ kujjā patthāraō vā'vi ।। gāhā-543 // PiṇḍNi.542



---------------------------------------------------------------------
sūbhagadubbhaggakarā jōgā āhārimā ya iyarē ya
āghaṁsadhūvavāsā pāyapalēvāiṇō iyarē // PiṇḍNi.543



---------------------------------------------------------------------
naikaṇhabinna dīvē pañcasayā tāvasāṇa nivasanti
pavvadivasēsu kulavaī pālēvuttāra sakkārē // PiṇḍNi.544



---------------------------------------------------------------------
jana sāvagāṇa khiṁsaṇa samiya'kkhaṇa māiṭhāṇa lēvēṇa
sāvaya payattakaraṇaṁ avinaya lōē calaṇadhōē // PiṇḍNi.545



---------------------------------------------------------------------
paḍilābhiya vaccantā nibbuḍa naikūla milaṇa samiyā''ō
vimhiya pañcasayā tāvasāṇa pavvajja sāhā ya // PiṇḍNi.546



---------------------------------------------------------------------
akumāra khayaṁ jōṇī vivarīyaṭṭhā nivēsaṇaṁ vā'vi
gammapaē pāyaṁ vā jō kuvvai mūlakammaṁ taṁ // PiṇḍNi.547



---------------------------------------------------------------------
adhiī pucchā āsanna vivāhē bhinnakannasāhaṇayā
āyamaṇapiyaṇa ōsaha akkhaya jajjīvaahigaraṇaṁ // PiṇḍNi.548



---------------------------------------------------------------------
jaṅghā parijiya saḍḍhī addhii āṇijjaē mama khavattī
jōgō jōṇugghāḍaṇa paḍisēha paōsa uḍḍāhō // PiṇḍNi.549



---------------------------------------------------------------------
mā tē phaṁsejja kulaṁ adijjamāṇā suyā vayaṁ pattā
dhammō ya'lōhiyassā jai bindū tattiyā narayā // PiṇḍNi.550



---------------------------------------------------------------------
kiṁ na ṭhavijjai puttō pattō kulagottakittisantāṇō
pacchāviya taṁ kajjaṁ asaṅgagahō mā ya nāsijjā // PiṇḍNi.551



---------------------------------------------------------------------
kiṁ addhi itti pucchā savittiṇī gabbhiṇitti sē dēvī
gabbhāhāṇaṁ tujjhavi karōmi mā addhiiṁ kuṇasu // PiṇḍNi.552



---------------------------------------------------------------------
jaivi suō mē hōhī tahavi kaṇiṭṭhotti iyara juvarāyā
dēi parisāḍaṇaṁ sē nāē ya paōsa patthārō // PiṇḍNi.553



---------------------------------------------------------------------
saṅkhaḍikaraṇē kāyā kāmapavittiṁ ca kuṇai ēgattha
ēgatthuḍḍāhāī jajjiya bhōgantarāyaṁ ca // PiṇḍNi.554



---------------------------------------------------------------------
ēvaṁ tu gaviṭṭhassā uggamauppāyaṇāvisuddhassa
gahaṇavisōhivisuddhassa hōi gahaṇaṁ tu piṇḍassa // PiṇḍNi.555



---------------------------------------------------------------------
uppāyaṇāē dōsē sāhūu samuṭṭhiē yā imē bhaṇiyā
dasaēsaṇāi dōsē āyapara samuṭṭhiē vocchaṁ // PiṇḍNi.556



---------------------------------------------------------------------
donni u sāhusamutthā saṅkiya taha bhāvaō'pariṇayaṁ ca
sēsā aṭṭhavi niyamā gihiṇō ya samuṭṭhiē jāṇa // PiṇḍNi.557



---------------------------------------------------------------------
nāmaṁ ṭhavaṇā daviē bhāvē gahaṇēsaṇā muṇēyavvā
davvē vānarajūhaṁ bhāvammi ya dasa payā hunti // PiṇḍNi.558



---------------------------------------------------------------------
parisaḍiyapaṇḍupattaṁ vanasaṇḍaṁ daṭṭhu annahiṁ pēsē
jūhavaī paḍiyaraē jūhēṇa samaṁ tahiṁ gacchē ।। gāhā-560 // PiṇḍNi.559



---------------------------------------------------------------------
sayamēvālōēuṁ jūhavaī taṁ vanaṁ samantēṇa
viyarai tēsi payāraṁ cariūṇa ya tō dahaṁ gacchē // PiṇḍNi.560



---------------------------------------------------------------------
ōyarantaṁ payaṁ daṭṭhu nīharantaṁ na dīsaī
nālēṇa piyaha pāṇīyaṁ nēsa nikkāraṇō dahō // PiṇḍNi.561



---------------------------------------------------------------------
saṅkiya makkhiya nikkhitta pihiya sāhariya dāyagummīsē
apariṇaya litta chaḍḍiya ēsaṇadōsā dasa havanti // PiṇḍNi.562



---------------------------------------------------------------------
saṅkāē caubhaṅgō dōsu vi gahaṇē ya bhuñjaṇē laggō
jaṁ saṅkiyamāvannō paṇavīsā carimaē suddhō // PiṇḍNi.563



---------------------------------------------------------------------
uggamadōsā sōlasa āhākammāi ēsaṇādōsā
nava makkhiyāi ēē paṇavīsā carimaē suddhō // PiṇḍNi.564



---------------------------------------------------------------------
chaumatthō suyanāṇī uvauttō ujjuō payattēṇaṁ
āvannō paṇavīsaṁ suyanāṇapamāṇaō suddhō // PiṇḍNi.565



---------------------------------------------------------------------
ōhō suōvauttō suyanāṇī jai vi giṇhai asuddhaṁ
taṁ kēvalī vi bhuñjai appamāṇa suyaṁ bhavē iharā // PiṇḍNi.566



---------------------------------------------------------------------
suttassa appamāṇē caraṇābhāvō taō ya mokkhassa
mokkhassa'viya abhāvē dikkhapavittī niratthā u // PiṇḍNi.567



---------------------------------------------------------------------
kintiha khaddha ! bhikkhā dijjai na ya tarai pucchiuṁ hirimaṁ
iya saṅkāē dhettuṁ taṁ bhuñjai saṅkiō cēva // PiṇḍNi.568



---------------------------------------------------------------------
hiyaēṇa saṅkaēṇaṁ gahiō annēṇaṁ sōhiyā sā ya
pagayaṁ pahēṇagaṁ vā sōuṁ nissaṅkiō bhuñjē // PiṇḍNi.569



---------------------------------------------------------------------
jārisaya cciya laddhā khaddhā bhikkhā maē amuyagēhē
annēhi vi tārisiyā viyaḍanta nisāmaē taiē // PiṇḍNi.570



---------------------------------------------------------------------
jai saṅkā dōsakarī ēvaṁ suddhampi hōi avisuddhaṁ
nissaṅkamēsiyantiya anēsaṇijjampi niddōsaṁ // PiṇḍNi.571



---------------------------------------------------------------------
avisuddhō pariṇāmō ēgayarē avaḍiō ya pakkhammi
ēsimpi kuṇai ṇēsiṁ aṇēsimēsiṁ visuddhō u // PiṇḍNi.572



---------------------------------------------------------------------
duvihaṁ ca makkhiyaṁ khalu saccittaṁ cēva hōi accittaṁ
saccittaṁ puṇa tivihaṁ accittaṁ hōi duvihaṁ tu // PiṇḍNi.573



---------------------------------------------------------------------
puḍhavī āu vaṇassai tivihaṁ saccittamakkhiyaṁ hōi
accittaṁ puṇa duvihaṁ garahiyamiyarē ya bhayaṇā u // PiṇḍNi.574



---------------------------------------------------------------------
sukkēṇa sarakkhēṇa makkhiyamallēṇa puḍhavikāēṇaṁ
savvampi makkhiyaṁ taṁ ettō āummi vocchāmi // PiṇḍNi.575



---------------------------------------------------------------------
purapacchakamma sasiṇiddhullē cattāri āubhēyāō
ukkiṭṭharasālittaṁ paritta'nantaṁ mahiruhēsu ।। gāhā-577 // PiṇḍNi.576



---------------------------------------------------------------------
sēsēhi u kāēhiṁ tīhi vi tēūsamīraṇatasēhiṁ
saccittaṁ mīsaṁ vā na makkhitaṁ atthi ullaṁ vā // PiṇḍNi.577



---------------------------------------------------------------------
saccittamakkhiyammi u hatthē mattē ya hōi caubhaṅgō
āitiē paḍisēhō carimē bhaṅgē aṇunnā u // PiṇḍNi.578



---------------------------------------------------------------------
accittamakkhiyammi u causu vi bhaṅgēsu hōi bhayaṇā u
agarahiēṇa u gahaṇaṁ paḍisēhō garahiē hōi // PiṇḍNi.579



---------------------------------------------------------------------
saṁsajjimēhiṁ vajjaṁ agarahiēhimpi gōrasadavēhiṁ
mahughayatella gulēhi ya mā macchipivīliyāghāō // PiṇḍNi.580



---------------------------------------------------------------------
maṁsavasasōṇiyāsava lōē vā garahiēhiṁ vivajjejjā
ubhaō'vi garahiēhiṁ muttuccārēhiṁ chittampi // PiṇḍNi.581



---------------------------------------------------------------------
saccittamīsaēsu duvihaṁ kāēsu hōi nikkhittaṁ
ekkekkaṁ taṁ duvihaṁ anantara paramparaṁ cēva // PiṇḍNi.582



---------------------------------------------------------------------
puḍhavī āukkāē tēu vāū vaṇassai tasāṇaṁ
ekkekka duhā'nantara parampara'gaṇimmi sattavihā // PiṇḍNi.583



---------------------------------------------------------------------
saccittapuḍhavikāē saccittō cēva puḍhavi nikkhittō
āū tēu vaṇassai samīraṇa tasēsu ēmēva // PiṇḍNi.584



---------------------------------------------------------------------
ēmēva sēsayāṇavi nikkhēvō hōi jīvakāyakāēsuṁ
ekkekkō saṭṭhāṇē paraṭhāṇē pañca pañcēva // PiṇḍNi.585



---------------------------------------------------------------------
ēmēva mīsaēsu vi mīsāṇa sacēyaṇāṇa nikkhēvō
mīsāṇaṁ mīsēsu ya dōṇhampiya hōi accittē // PiṇḍNi.586



---------------------------------------------------------------------
jattha u sacittamīsē caubhaṅgō tattha caūsu vi agijjhaṁ
taṁ tu anantara iyaraṁ paritta'nantaṁ ca vanakāē // PiṇḍNi.587



---------------------------------------------------------------------
ahavaṇa sacittamīsō u ēgaō ēgaō u accittō
etthavi caukkabhaṅgō tatthāitiē kahā natthi // PiṇḍNi.588



---------------------------------------------------------------------
jaṁ puṇa acittadavvaṁ nikkhippai cēyaṇēsu davvēsu
tahiṁ maggaṇā u iṇamō anantaraparamparā hōi // PiṇḍNi.589



---------------------------------------------------------------------
ōgāhimāyanantaraṁ paramparaṁ piḍharagāi puḍhavīē
navanīyāi anantara paramparaṁ nāvāmāīsu // PiṇḍNi.590



---------------------------------------------------------------------
vijjhāyamummuriṅgālamēva appattapattasamajālē
vokkantē sattadugaṁ jantōlittē ya jayaṇāē // PiṇḍNi.591



---------------------------------------------------------------------
vijjhāutti na dīsai aggī dīsēi indhaṇē chūḍhē
āpiṅgala aganikaṇā mummura nijjāla iṅgālē // PiṇḍNi.592



---------------------------------------------------------------------
appattā u cautthē jālā piḍharaṁ tu pañcamē pattā
chaṭṭhē puṇa kaṇṇasamā jālā samaicchiyā carimē ।। gāhā-594 // PiṇḍNi.593



---------------------------------------------------------------------
pāsōlittakaḍāhē parisāḍī natthi tampiya visālaṁ
sō'viya aciracchūḍhō ucchurasō nāiusiṇō ya // PiṇḍNi.594



---------------------------------------------------------------------
usiṇōdagampi dheppai guḍarasapariṇāmiyaṁ aṇaccusiṇaṁ
jaṁ ca aghaṭṭiyakannaṁ ghaṭṭiyapaḍaṇammi mā aggī // PiṇḍNi.595



---------------------------------------------------------------------
pāsōlittakaḍāhē'naccusiṇē aparisāḍa'ghaṭṭantē
sōlasa bhaṅgavigappā paḍhamē'ṇunnā na sēsēsu // PiṇḍNi.596



---------------------------------------------------------------------
payasamadugaabbhāsē māṇaṁ bhaṅgāṇa tēsimā rayaṇā
ēgantariyaṁ lahuguru duguṇā duguṇā ya vāmēsu // PiṇḍNi.597



---------------------------------------------------------------------
duvihavirāhaṇa usiṇē chaḍḍaṇa hānī ya bhāṇabhēō ya
vāukkhittānantaraparamparā pappaḍiya vatthī // PiṇḍNi.598



---------------------------------------------------------------------
hariyāi anantariyā paramparaṁ piḍharamāisu vaṇammi
pūpāī piṭṭha'nantara bhariē kuubāisū iyarā // PiṇḍNi.599



---------------------------------------------------------------------
saccittē accittē mīsaga pihiyammi hōi caubhaṅgō
āitigē paḍisēhō carimē bhaṅgammi bhayaṇā u // PiṇḍNi.600



---------------------------------------------------------------------
jaha cēva u nikkhittē sañjōgā cēva honti bhaṅgā ya
ēmēva ya pihiyammi vi nāṇattamiṇaṁ taiyabhaṅgē // PiṇḍNi.601



---------------------------------------------------------------------
aṅgāradhūviyāī anantarō santarō sarāvāī
tatthēva airavāū paramparaṁ batthiṇā pihiē // PiṇḍNi.602



---------------------------------------------------------------------
airaṁ phalāipihitaṁ vaṇammi iyaraṁ tu piccha piḍharāī
kacchavasañcārāī anantarānantarē chaṭṭhē // PiṇḍNi.603



---------------------------------------------------------------------
guru guruṇā guru lahuṇā lahuyaṁ guruēṇa dō'vi lahuyāiṁ
accittēṇavi pihiē caubhaṅgō dōsu aggejjhaṁ // PiṇḍNi.604



---------------------------------------------------------------------
saccittē accittē mīsaga sāhāraṇē ya caubhaṅgō
āitiē paḍisēhō carimē bhaṅgammi bhayaṇā u // PiṇḍNi.605



---------------------------------------------------------------------
jaha cēva u nikkhittē sañjōgā cēva honti bhaṅgā ya
tahā cēva u sāharaṇē nāṇattamiṇaṁ taiyabhaṅgē // PiṇḍNi.606



---------------------------------------------------------------------
mattēṇa jēṇa dāhii tattha adijjaṁ tu hojja asanāī
chōḍhu tayannahi tēṇaṁ dēī aha hōi sāharaṇaṁ // PiṇḍNi.607



---------------------------------------------------------------------
bhūmāiēsu taṁ puṇa sāharaṇaṁ hōi chasu vi kāēsu
jaṁ taṁ duhā acittaṁ sāharaṇaṁ tattha caubhaṅgō // PiṇḍNi.608



---------------------------------------------------------------------
sukkē sukkaṁ paḍhamō sukkē ullaṁ tu biiyaō bhaṅgō
ullē sukkaṁ taiō ullē ullaṁ cautthō u // PiṇḍNi.609



---------------------------------------------------------------------
ekkekkē caubhaṅgō sukkāīēsu causu bhaṅgēsu
thōvē thōvaṁ thōvē bahuṁ ca vivarīya dō annē ।। gāhā-611 // PiṇḍNi.610



---------------------------------------------------------------------
jattha u thōvē thōvaṁ sukkē ullaṁ ca chuhai taṁ gejjhaṁ
jai taṁ tu samukkhēuṁ thōvāhāraṁ dalai annaṁ // PiṇḍNi.611



---------------------------------------------------------------------
ukkhēvē nikkhēvē mahallabhāṇammi luddha vaha ḍāhō
aciyattaṁ vocchēō chakkāyavahō ya gurumattē // PiṇḍNi.612



---------------------------------------------------------------------
thōvē thōvaṁ chūḍhaṁ sukkaṁ ullaṁ tu taṁ tu āinnaṁ
bahuyaṁ tu aṇāinnaṁ kaḍadōsō sotti kāūṇaṁ // PiṇḍNi.613



---------------------------------------------------------------------
bālē vuḍḍhē mattē ummattē vēviē ya jariē ya
andhillaē pagaliē ārūḍhē pāuyāhiṁ ca // PiṇḍNi.614



---------------------------------------------------------------------
hatthu'duniyalabaddhē vivajjiē cēva hatthapāēhiṁ
tērāsi guvviṇī bālavaccha bhuñjanti ghusulintī // PiṇḍNi.615



---------------------------------------------------------------------
bhajjanti ya dalayantī kaṇḍantī cēva taha ya pīsantī
pījantī ruñcantī kattanti pamaddamāṇī ya // PiṇḍNi.616



---------------------------------------------------------------------
chakkāyavaggahatthā samaṇaṭṭhā nikkhivittu tē cēva
tē cēvōgāhantī saṅghaṭṭantā'rabhantī ya // PiṇḍNi.617



---------------------------------------------------------------------
saṁsattēṇa ya davvēṇa littahatthā ya littamattā ya
uvvattantī sāhāraṇaṁ va dintī ya cōriyayaṁ // PiṇḍNi.618



---------------------------------------------------------------------
pāhuḍiyaṁ ca ṭhavantī sapaccavāyā paraṁ ca uddissa
ābhōgamanābhōgē dalantī vajjaṇijjā ē // PiṇḍNi.619



---------------------------------------------------------------------
ēēsi dāyagāṇaṁ gahaṇaṁ kēsiñci hōi bhaiyavvaṁ
kēsiñcī aggahaṇaṁ tavvivarīē bhavē gahaṇaṁ // PiṇḍNi.620



---------------------------------------------------------------------
kabbaṭṭhiga appāhaṇa dinnē annanna gahaṇa pajjattaṁ
khantiya maggaṇadinnē uḍḍāha paōsa cārabhaḍā // PiṇḍNi.621



---------------------------------------------------------------------
thērō galantalālō kampaṇahatthō paḍijja vā dentō
apahutti ya aciyattaṁ ēgayarē vā ubhayaō vā // PiṇḍNi.622



---------------------------------------------------------------------
avayāsa bhāṇabhēō vamanaṁ asuitti lōgagarihā ya
pantāvaṇaṁ ca mattē vamaṇavivajjā ya ummattē // PiṇḍNi.623



---------------------------------------------------------------------
vēviya parisāḍaṇayā pāsē va chubhejjā bhāṇabhēō vā
ēmēva ya jariyammivi jarasaṅkamaṇaṁ ca uḍḍāhō // PiṇḍNi.624



---------------------------------------------------------------------
uḍḍāha kāyapaḍaṇaṁ andhē bhēō ya pāsa chuhaṇaṁ ca
taddōsī saṅkamaṇaṁ galanta bhisa bhinnadēhē ya // PiṇḍNi.625



---------------------------------------------------------------------
pāuyadurūḍhapaḍaṇaṁ baddhē pariyāva asui khiṁsā ya
karachinnāsui khiṁsā tē cciya pāyē'vi paḍaṇaṁ ca // PiṇḍNi.626



---------------------------------------------------------------------
āyaparōbhayadōsā abhikkhagahaṇammi khōbhaṇa napuṁsē
lōgaduguñchā saṅkā ērisayā nūnamēē'vi ।। gāhā-628 // PiṇḍNi.627



---------------------------------------------------------------------
guvviṇi gabbhē saṅghaṭṭaṇā u uṭṭhantuvēsamāṇīē
bālāī maṁsuḍaga majjārāī virāhejjā // PiṇḍNi.628



---------------------------------------------------------------------
bhuñjantī āyamaṇē udagaṁ choṭṭīya lōgagarihā ya
ghusulantī saṁsattē karammi littē bhavē rasagā // PiṇḍNi.629



---------------------------------------------------------------------
dagabīē saṅghaṭṭaṇa pīsaṇakaṇḍadala bhajjaṇē ḍahaṇaṁ
piñjanta ruñcaṇāī dinnē littē karē udagaṁ // PiṇḍNi.630



---------------------------------------------------------------------
lōṇadagaaganivatthīphalāimacchāi sajiya hatthammi
pāēṇōgāhaṇayā saṅghaṭṭaṇa sēsakāēṇaṁ // PiṇḍNi.631



---------------------------------------------------------------------
khaṇamāṇī ārabhaē majjai dhōyai va siñcaē kiñci
chēyavisāraṇamāī chindai chaṭṭhē phuruphuruntē // PiṇḍNi.632



---------------------------------------------------------------------
chakkāyavaggahatthā kēī kōlāikannalaiyāī
siddhatthagapupphāṇi ya sirammi dinnāiṁ vajjanti // PiṇḍNi.633



---------------------------------------------------------------------
annē bhaṇanti dasasu vi ēsaṇadōsēsu natthi taggahaṇaṁ
tēna na vajjaṁ bhannai nanu gahaṇaṁ dāyagaggahaṇā // PiṇḍNi.634



---------------------------------------------------------------------
saṁsajjimammi dēsē saṁsajjimadavvalittakaramattā
sañcārō ōyattaṇa ukkhippantē'vi tē cēva // PiṇḍNi.635



---------------------------------------------------------------------
sādhāraṇaṁ bahūṇaṁ tattha u dōsā jahēva anisiṭṭhē
cōriyaē gahaṇāī bhayaē suṇhāi vā dantē // PiṇḍNi.636



---------------------------------------------------------------------
pāhuḍiṭhaviyagadōsā tiriuḍḍhamahē tihā avāyāō
dhammiyamāī ṭhaviyaṁ parassa parasantiyaṁ vā'vi // PiṇḍNi.637



---------------------------------------------------------------------
anukampā paḍinīyaṭṭhayā va tē kuṇai jāṇamāṇō'vi
ēsaṇadōsē biiō kuṇai u asaḍhō ayāṇantō // PiṇḍNi.638



---------------------------------------------------------------------
bhikkhāmittē aviyālaṇā u bālēṇa dijjamāṇammi
sandiṭṭhē vā gahaṇaṁ aibahuya viyālaṇē'ṇunnā // PiṇḍNi.639



---------------------------------------------------------------------
thēra pahu tharatharantē dhariē annēṇa daḍhasarīrē vā
avvattamattasaḍḍhē avimbhalē vā asāgariē // PiṇḍNi.640



---------------------------------------------------------------------
suimbhaddagadittāī daḍhaggahē vēviē jarammi sivē
annadhariyaṁ tu saḍḍhō dēyandhō'nnēṇa vā dhariē // PiṇḍNi.641



---------------------------------------------------------------------
maṇḍalapasūtikuṭṭhī'sāgariē pāuyāgaē ayalē
kamabaddhē saviyārē iyarē biṭṭhē asāgariē // PiṇḍNi.642



---------------------------------------------------------------------
paṇḍaga appaḍisēvī vēlā thaṇajīvi iyara savvampi
ukkhittamanāvāē na kiñci laggaṁ ṭhavantīē // PiṇḍNi.643



---------------------------------------------------------------------
pīsantī nippiṭṭhē phāsuṁ vā dhusulaṇē asaṁsattaṁ
kattaṇi asaṅkhacuṇṇaṁ cuṇṇaṁ vā jā acokkhaliṇī ।। gāhā-645 // PiṇḍNi.644



---------------------------------------------------------------------
uvvaṭṭaṇi'saṁsattēṇa vā'vi aṭṭīllaē na ghaṭṭēi
piñjaṇapamaddaṇēsu ya pacchākammaṁ jahiṁ natthi // PiṇḍNi.645



---------------------------------------------------------------------
sēsēsu ya paḍivakkhō na sambhavai kāyagahaṇamāīsu
paḍivakkhassa abhāvē niyamā u bhavē tayaggahaṇaṁ // PiṇḍNi.646



---------------------------------------------------------------------
saccittē accittē mīsaga ummīsagammi caubhaṅgō
āitiē paḍisēhō carimē bhaṅgammi bhayaṇā u // PiṇḍNi.647



---------------------------------------------------------------------
jaha cēva ya sañjōgā kāyāṇaṁ heṭṭhaō ya sāharaṇē
taha cēva ya ummīsē hōi visēsō imō tattha // PiṇḍNi.648



---------------------------------------------------------------------
dāyavvamadāyavvaṁ ca dō'vi davvāiṁ dēi mīsēuṁ
ōyaṇakusuṇāīṇaṁ sāharaṇa tayaṇṇahiṁ chōḍhuṁ // PiṇḍNi.649



---------------------------------------------------------------------
tampiya sukkē sukkaṁ bhaṅgā cattāri jaha u sāharaṇō
appabahuē'vi caurō tahēva āinna'ṇāinnē // PiṇḍNi.650



---------------------------------------------------------------------
apariṇayampiya duvihaṁ davvē bhāvē ya duvihamekkekkaṁ
davvammi hōi chakkaṁ bhāvammi ya hōi sajjhilagā // PiṇḍNi.651



---------------------------------------------------------------------
jīvattammi avigaē apariṇayaṁ pariṇayaṁ gaē jīvē
diṭṭhantō duddhadahī iya apariṇayaṁ pariṇayaṁ taṁ ca // PiṇḍNi.652



---------------------------------------------------------------------
dugamāī sāmannē jai pariṇamaī u tattha ēgassa
dēmitti na sēsāṇaṁ apariṇayaṁ bhāvaō ēyaṁ // PiṇḍNi.653



---------------------------------------------------------------------
ēgēṇa vā'vi ēsiṁ maṇammi pariṇāmiyaṁ na iyarēṇaṁ
tampi hu hōi agijjhaṁ sajjhilagā sāmi sāhū vā // PiṇḍNi.654



---------------------------------------------------------------------
ghettavvamalēvakaḍaṁ lēvakaḍē mā hu pacchakammāī
na ya rasagēhipasaṅgō ia vuttē cōyagō bhaṇai // PiṇḍNi.655



---------------------------------------------------------------------
jai pacchakammadōsā havanti mā cēva bhuñjaū sayayaṁ
tavaniyamasañjamāṇaṁ cōyaga! hānī khamantassa // PiṇḍNi.656



---------------------------------------------------------------------
littanti bhāṇiūṇaṁ chammāsā hāyaē cautthaṁ tu
āyambilassa gahaṇaṁ asantharē appalēvaṁ tu // PiṇḍNi.657



---------------------------------------------------------------------
āyambilapāraṇaē chammāsa nirantaraṁ tu khaviūṇaṁ
jai na tarai chammāsē ēgadinūnaṁ taō kuṇau // PiṇḍNi.658



---------------------------------------------------------------------
ēvaṁ ekkekkadinaṁ āyambilapāraṇaṁ khavēūṇaṁ
divasē divasē giṇhau āyambilamēva nillēvaṁ // PiṇḍNi.659



---------------------------------------------------------------------
jai sē na jōgahānī sampai ēsē va hōi tō khamaō
khamaṇantarēṇa āyambilaṁ tu niyamaṁ tavaṁ kuṇai // PiṇḍNi.660



---------------------------------------------------------------------
heṭṭhāvaṇi kōlasagā sōvīragakūrabhōiṇō manuyā
jai tē'vi javenti tahā kiṁ nāma jaī na jāvinti? ।। gāhā-662 // PiṇḍNi.661



---------------------------------------------------------------------
tiya sīyaṁ samaṇāṇaṁ tiya uṇha gihīṇa tēṇa'ṇunnāyaṁ
takkāīṇaṁ gahaṇaṁ kaṭṭaramāīsu bhaiyavvaṁ // PiṇḍNi.662



---------------------------------------------------------------------
āhārauvahisejjā tinni vi uṇhā gihīṇa sīē'vi
tēṇa u jīrai tēsiṁ duhaō usiṇēṇa āhārō // PiṇḍNi.663



---------------------------------------------------------------------
ēyāiṁ ciya tinni vi jaīṇa sīyāiṁ honti gimhē vi
tēṇuvahammai aggī taō ya dōsā ajīrāī // PiṇḍNi.664



---------------------------------------------------------------------
ōyaṇa maṇḍaga sattuga kummāsārāya māsakalavaṭṭā
tūyarimasūramuggā māsā ya alēvaḍā sukkā // PiṇḍNi.665



---------------------------------------------------------------------
ubbhijjapijjakaṅgū takkollaṇasūvakañji kaḍhiyāī
ēē u appalēvā pacchākammaṁ tahiṁ bhaiyaṁ // PiṇḍNi.666



---------------------------------------------------------------------
khīra dahi jāu kaṭṭara tella ghēyaṁ phāṇiyaṁ sapiṇḍarasaṁ
iccāī bahulēvaṁ pacchākammaṁ tahiṁ niyamā // PiṇḍNi.667



---------------------------------------------------------------------
saṁsaṭṭhēyarahatthō mattō'viya davva sāvasēsiyaraṁ
ēēsu aṭṭha bhaṅgā niyamā gahaṇaṁ tu ōēsu // PiṇḍNi.668



---------------------------------------------------------------------
saccittē accittē mīsaga taha chaḍḍaṇē ya caubhaṅgō
caubhaṅgē paḍisēhō gahaṇē āṇāiṇō dōsā // PiṇḍNi.669



---------------------------------------------------------------------
usiṇassa chaḍḍaṇē dentaō va ḍajjhejjha kāyadāhō vā
sīyapaḍaṇammi kāyā paḍiē mahubinduāharaṇaṁ // PiṇḍNi.670



---------------------------------------------------------------------
nāmaṁ ṭhavaṇā daviē bhāvē ghāsēsaṇā muṇēyavvā
davvē macchāharaṇaṁ bhāvammi ya hōi pañcavihā // PiṇḍNi.671



---------------------------------------------------------------------
cariyaṁ va kappiyaṁ vā āharaṇaṁ duvihamēva nāyavvaṁ
atthassa sāhaṇaṭṭhā indhaṇamiva ōyaṇaṭṭhāē // PiṇḍNi.672



---------------------------------------------------------------------
aha maṁsammi pahīṇē jhāyantaṁ macchiyaṁ bhaṇai macchō
kiṁ jhāyasiṁ taṁ ēvaṁ? suṇa tāva jahā ahiriō'si // PiṇḍNi.673



---------------------------------------------------------------------
tibalāgamuhummukkō tikkhuttō valayāmuhē
tisattakkhuttō jālēṇaṁ sai chinnōdaē dahē // PiṇḍNi.674



---------------------------------------------------------------------
ēyārisaṁ mamaṁ sattaṁ saḍhaṁ ghaṭṭiyaghaṭṭaṇaṁ
icchasi galēṇa ghettuṁ ahō tē ahirīyayā // PiṇḍNi.675



---------------------------------------------------------------------
bāyālīsēsaṇasaṅkaḍammi gahaṇammi jīva! na hu chaliō
iṇhiṁ jaha na chalijjasi bhuñjantō rāgadōsēhiṁ // PiṇḍNi.676



---------------------------------------------------------------------
ghāsēsaṇā u bhāvē hōi pasatthā tahēva apasatthā
apasatthā pañcavihā tavvivarīyā pasatthāu // PiṇḍNi.677



---------------------------------------------------------------------
davvē bhāvē sañjōaṇā u davvē duhā u bahi antō
bhikkhaṁ ciya hiṇḍantō sañjōyantammi bāhiriyā ।। gāhā-679 // PiṇḍNi.678



---------------------------------------------------------------------
khīradahisūvakaṭṭaralambhē guḍasappivaḍagavāluṅkē
antō u tihā pāē lambaṇa vayaṇē vibhāsā u // PiṇḍNi.679



---------------------------------------------------------------------
saṁyōyaṇāē dōsō jō sañjōēi bhattapānaṁ tu
davvāī rasahēuṁ vāghāō tassimō hōi // PiṇḍNi.680



---------------------------------------------------------------------
sañjōyaṇā u bhāvē sañjōēūṇa tāni davvāiṁ
sañjōyai kammēṇaṁ kammēṇa bhavaṁ taō dukkhaṁ // PiṇḍNi.681



---------------------------------------------------------------------
pattē ya pauralambhē bhuttuvvariē ya sēsagamaṇaṭṭhā
diṭṭhō sañjōgō khalu ahakkamō tassimō hōi // PiṇḍNi.682



---------------------------------------------------------------------
rasahēuṁ paḍisiddhō saṁyōgō kappaē gilāṇaṭṭhā
jassa va abhattachandō suhōciō'bhāviō jō ya // PiṇḍNi.683



---------------------------------------------------------------------
battīsaṁ kira kavalā āhārō kucchipūraō bhaṇiō
purisassa mahiliyāē aṭṭhāvīsaṁ bhavē kavalā // PiṇḍNi.684



---------------------------------------------------------------------
ettō kiṇāi hīnaṁ addhaṁ addha'ddhagaṁ ca āhāraṁ
sāhussa binti dhīrā jāyāmāyaṁ ca ōmaṁ ca // PiṇḍNi.685



---------------------------------------------------------------------
pagāmaṁ ca nigāmaṁ ca jō paṇīyaṁ bhattapānamāhārē
aibahuyaṁ aibahusō pamāṇadōsō muṇēyavvō // PiṇḍNi.686



---------------------------------------------------------------------
battīsāi parēṇaṁ pagāma niccaṁ tamēva u nikāmaṁ
jaṁ puṇa galantanēhaṁ paṇīyamiti taṁ buhā benti // PiṇḍNi.687



---------------------------------------------------------------------
aibahuyaṁ aibahusō aippamāṇēṇa bhōyaṇaṁ bhottuṁ
hāejja va vāmijja va mārijja va taṁ ajīrantaṁ // PiṇḍNi.688



---------------------------------------------------------------------
bahuyātīyamaibahuṁ aibahusō tinni tinni va parēṇaṁ
taṁ ciya aippamāṇaṁ bhuñjai jaṁ vā atippantō // PiṇḍNi.689



---------------------------------------------------------------------
hiyāhārā miyāhārā appāhārā ya jē narā
na tē vijjā tigicchanti appāṇaṁ tē tigicchagā // PiṇḍNi.690



---------------------------------------------------------------------
telladahisamāōgā ahiō kharīdahikañjiyāṇaṁ ca
patthaṁ puṇa rōgaharaṁ na ya hēū hōi rōgassa // PiṇḍNi.691



---------------------------------------------------------------------
addhamasaṇassa savvañjanassa kujjā davassa dō bhāgē
vāūpaviyāraṇaṭṭhā chabbhāyaṁ ūṇayaṁ kujjā // PiṇḍNi.692



---------------------------------------------------------------------
sīō usiṇō sāhāraṇō ya kālō tihā muṇēyavvō
sāhāraṇammi kālē tatthāhārē imā mattā // PiṇḍNi.693



---------------------------------------------------------------------
sīē davassa ēgō bhattē cattāri ahava dō pāṇē
usiṇē davassa donni u tinni va sēsā u bhattassa // PiṇḍNi.694



---------------------------------------------------------------------
ēgō davassa bhāgō uvaṭṭhitō bhōyaṇassa dō bhāgā
vaḍḍhanti va hāyanti va dō dō bhāgā u ekkekkē ।। gāhā-696 // PiṇḍNi.695



---------------------------------------------------------------------
tattha u taiyacautthā donni ya aṇavaṭṭhiyā bhavē bhāgā
pañcamachaṭṭhō paḍhamō biiō vi avaṭṭhiyā bhāgā // PiṇḍNi.696



---------------------------------------------------------------------
taṁ hōi saiṅgālaṁ jaṁ āhārēi mucchiō santō
taṁ puṇa hōi sadhūmaṁ jaṁ āhārēi nindantō // PiṇḍNi.697



---------------------------------------------------------------------
aṅgārattamapattaṁ jalamāṇaṁ indhaṇaṁ sadhūmaṁ tu
aṅgāratti pavuccai taṁ ciya daḍḍhaṁ gaē dhūmē // PiṇḍNi.698



---------------------------------------------------------------------
rāgaggisampalittō bhuñjantō phāsuyampi āhāraṁ
niddaḍḍhaṅgālanibhaṁ karēi caraṇindhaṇaṁ khippaṁ // PiṇḍNi.699



---------------------------------------------------------------------
dōsaggīvi jalantō appattiyadhūmadhūmiyaṁ caraṇaṁ
aṅgāramittasarisaṁ jā na havai niddahī tāva // PiṇḍNi.700



---------------------------------------------------------------------
rāgēṇa saiṅgālaṁ dōsēṇa sadhūmagaṁ muṇēyavvaṁ
chāyālīsaṁ dōsā boddhavvā bhōyaṇavihīē // PiṇḍNi.701



---------------------------------------------------------------------
āhāranti tavassī vigaiṅgālaṁ ca vigayadhūmaṁ ca
jhāṇajjhayaṇanimittaṁ ēsuvaēsō pavayaṇassa // PiṇḍNi.702



---------------------------------------------------------------------
chahiṁ kāraṇēhiṁ sādhū āhārintō vi āyarai dhammaṁ
chahiṁ cēva kāraṇēhiṁ nijjūhintō vi āyarai // PiṇḍNi.703



---------------------------------------------------------------------
vēyaṇa vēyāvaccē iriyaṭṭhāē ya sañjamaṭṭhāē
taha pāṇavattiyāē chaṭṭhaṁ puṇa dhammacintāē // PiṇḍNi.704



---------------------------------------------------------------------
natthi chuhāē sarisā viyaṇā bhuñjejja tappasamaṇaṭṭhā
chāō vēyāvaccaṁ na tarai kāuṁ aō bhuñjē // PiṇḍNi.705



---------------------------------------------------------------------
iriaṁ navi sōhēī pēhāīaṁ ca sañjamaṁ kāuṁ
chāō vā parihāyai guṇaṇuppēhāsu a asattō // PiṇḍNi.706



---------------------------------------------------------------------
ahava ṇa kujjāhāraṁ chahiṁ ṭhāṇēhiṁ sañjaē
pacchā pacchimakālammi kāuṁ appakkhamaṁ khamaṁ // PiṇḍNi.707



---------------------------------------------------------------------
āyaṅkē uvasaggē titikkhayā bambhacēraguttīsu
pāṇidayā tavahēuṁ sarīravocchēyaṇaṭṭhāē // PiṇḍNi.708



---------------------------------------------------------------------
āyaṅkō jaramāī rāyāsannāyagāi uvasaggō
bambhavayapālaṇaṭṭhā pāṇidayā vāsamahiyāī // PiṇḍNi.709



---------------------------------------------------------------------
tavahēu cautthāī jāva u chammāsiō tavō hōi
chaṭṭhaṁ sarīravocchēyaṇaṭṭhayā hō aṇāhārō // PiṇḍNi.710



---------------------------------------------------------------------
sōlasa uggamadōsā sōlasa uppāyaṇāē dōsā u
dasa ēsaṇāē dōsā sañjōyaṇamāi pañcēva // PiṇḍNi.711



---------------------------------------------------------------------
ēsō āhāravihī jaha bhaṇiō savvabhāvadaṁsīhiṁ
dhammāvassagajōgā jēṇa na hāyanti taṁ kujjā // PiṇḍNi.712



---------------------------------------------------------------------
jā jayamāṇassa bhavē virāhaṇā suttavihisamaggassa
sā hōi nijjaraphalā ajjhatthavisōhijuttassa // PiṇḍNi.713


