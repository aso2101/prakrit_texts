pasuvaïṇō rōsāruṇapaḍimāsaṅkantagōrimuhaandam
gahiagghapaṅkaaṁ mia sañjhāsalilañjaliṁ ṇamaha // GāSa.1

amiaṁ pāuakavvaṁ paḍhiuṁ sōuṁ ca jē ṇa āṇanti
kāmassa tattatattiṁ kuṇanti tē kaha ṇa lajjanti // GāSa.2

satta saāiṁ kaïvacchalēṇa kōḍīa majjhaārammi
hālēṇa viraïāiṁ sālaṅkārāṇa gāhāṇaṁ // GāSa.3

ua ṇiccalaṇippandā bhisiṇīvattammi rēhaï valāā
nimmalamaragaabhāaṇapariṭṭhiā saṅkhasutti vva // GāSa.4

tāva ccia raïsamaē mahilāṇaṁ vibbhamā virāanti
jāva ṇa kuvalaadalasacchahāi maülanti ṇaaṇāiṁ // GāSa.5

ṇōhaliam appaṇō kiṁ ṇa maggasē maggasē kuravaassa
ēaṁ khu suhaa tuha hasaï valiamuhapaṅkaaṁ jāā // GāSa.6

tāvijjanti asōēhi laḍahavilaāu daïavirahammi
kiṁ sahaï kō vi kassa vi pāapahāraṁ pahuppantō // GāSa.7

attā taha ramaṇijjaṁ aṁhaṁ gāmassa maṇḍaṇīhūaṁ
luatilavāḍisaricchaṁ sisirēṇakaaṁ bhisiṇisaṇḍaṁ // GāSa.8

kiṁ ruasi ōṇaamuhī dhavalāantēsu sālichettēsu
hariālamaṇḍiamuhī ṇaḍi vva saṇavāḍiā jāā // GāSa.9

sahi ērisi ccia gaī mā ruvvasu taṁsavaliamuhaandaṁ
ēāṇa vālavāluṅkitantukuḍilāṇa pemmāṇaṁ // GāSa.10

pāapaḍiassa païṇō puṭṭhiṁ puttē samāruhantammi
daḍhamaṇṇudūmiāi vihāsō ghariṇīa ṇikkantō // GāSa.11

saccaṁ jāṇaï daṭṭhaṁ sarisammi jaṇammi jujjaē rāō
maraü ṇa tumaṁ bhaṇissaṁ maraṇaṁ pi salāhanijjaṁ sē // GāSa.12

randhaṇakammaṇiuṇiē mā jūrasu rattapāḍalasuandhaṁ
muhamāruaṁ piantō dhūmāi sihī ṇa pajjalaï // GāSa.13

ghariṇīa mahāṇasakammalaggamasimaïliēṇa hatthēṇa
chittaṁ muhaṁ hasijjaï candāvatthaṁ gaaṁ païṇā // GāSa.14

kiṁ kiṁ dē paḍihāsaï sahīhi ia pucchiāi muddhāē
paḍhamuggaadōhaliṇīa ṇavara daïaṁ gaā diṭṭhī // GāSa.15

amaamaa gaaṇasēhara raaṇīmukhatilaa canda dē chivasu
chittō jēhi jiaamō mamaṁ pi tēhiṁ cia karēhiṁ // GāSa.16

ēhijja sō paütthō ahaaṁ kuppejja sō vi aṇuṇejja
ia kassa vi phalaï maṇōramāṇa mālā piaamammi // GāSa.17

duggaakuḍaṁvaaṭṭhī kaha ṇu maē dhōiēṇa sōḍhavvā
dasiōsarantasalilēṇa uaha ruṇṇaṁ va paḍaēṇa // GāSa.18

kōsaṁvakisalavaṇṇaa taṇṇaa uṇṇāmiēhi kaṇṇēhiṁ
hiaaṭṭhiaṁ gharaṁ vaccamāṇa dhavalattaṇaṁ pāva // GāSa.19

aliapasuttaa viṇimīliaccha dē suhaa majjha ōāsaṁ
gaṇḍapariuṁ vaṇāpulaïaṅga ṇa puṇō cirāissaṁ // GāSa.20

asamatta maṇḍaṇa ccia vacca gharaṁ sē sakōuhallassa
vōlāviahalahalaassa putti cittē ṇa laggihisi // GāSa.21

āarapaṇāmioṭṭaṁ aghaḍiaṇāsaṁ asaṁhaaṇiḍālaṁ
vaṇṇaghialittamuhiē tīē pariuṁvaṇaṁ bharimō // GāSa.22

āṇāsaāi dēntī taha suraē harisaviasiakavōlā
gōsē vi ōṇaamuhī aha sē tti piaṁ ṇa saddhahimō // GāSa.23

piavirahō appiadaṁsaṇaṁ ca garuāi dō vi dukkhāi
jīa tumaṁ kārijjasi tīa ṇamō āhijāīē // GāSa.24

ekkō vi kālasārō ṇa dēi gantuṁ paāhiṇa calantō
kiṁ uṇa vāhāuliaṁ lōaṇajualaṁ piaamāē // GāSa.25

ṇa kuṇanto ccia māṇaṁ ṇisāsu suhasuttadaravivuddhānaṁ
suṇṇaïapāsaparimusaṇavēaṇaṁ jaï si jānantō // GāSa.26

paṇaakuviāṇa dōṇha vi aliapasuttāṇa māṇaïllāṇa
ṇiccalaṇiruddhaṇīsāsadiṇṇaaṇṇāṇa kō mallō // GāSa.27

ṇavalaïpaharaṁ aṅgē jahiṁ jahiṁ mahaï dēarō dāuṁ
rōmañca dandarāī tahiṁ tahiṁ dīsaï vahūē // GāSa.28

ajja maē tēṇa viṇā aṇuhūasuhāi sambharantīē
ahiṇavamēhāṇa ravō ṇisāmiō vajjhapaḍatō vva // GāSa.29

ṇikkiva jāābhīrua duddaṁsaṇa ṇiṁvakīḍasāriccha
gāmō gāmaṇiṇandaṇa tujjha kaē taha vitaṇuāi // GāSa.30

paharavaṇamaggavisamē jāā kicchēṇa lahaï sē ṇiddaṁ
gāmaṇiuttassa urē pallī uṇa sē suhaṁ suaï // GāSa.31

aha sambhāviamaggō suhaa tue ccēa ṇavara ṇivvūḍhō
ēṇhiṁ hiaē aṇṇaṁ aṇṇaṁ vāāi lōassa // GāSa.32

uṇhāi ṇīsasantō kīsa maha paraṁmuhīa saaṇaddhē
hiaaṁ palīviuṁ aṇusaēṇa puṭṭhiṁ palīvēsi // GāSa.33

tuha virahē ciraāraa tissā ṇivaḍantavāhamaïlēṇa
raïrahasiharadhaēṇa va muhēṇa chāhi ccia ṇa pattā // GāSa.34

diarassa asuddhamaṇassa kulavahūṇiaakuḍḍalihiāi
diahaṁ kahēi rāmāṇulaggasōmitticariāiṁ // GāSa.35

cattaraghariṇī piadaṁsaṇā a taruṇī paütthavaïāa
asaī saajjiāduggaā a ṇaha khaṇḍiaṁ sīlaṁ // GāSa.36

tālūrabhamāulakhuḍiakēsarō giriṇaīapūrēṇa
daravuḍḍavuḍḍaṇivvuḍḍamahuarō hīlaï kalaṁvō // GāSa.37

ahiāimāṇiṇō duggaassa chāiṁ païssa rakkhaṁhī
ṇiavandhavāṇa jūraï ghariṇī vihavēṇa ēntāṇaṁ // GāSa.38

sāhīṇē vi piaamē pattē vi chaṇē ṇa maṇḍiō appā
duggaapaütthavaïaṁ saajjiaṁ saṇṭhavantīē // GāSa.39

tujjha vasaï tti hiaaṁ imēhi diṭṭhō tumaṁ ti acchīiṁ
tuha virahē kisiāi ti tīē aṅgāi vi piāiṁ // GāSa.40

sabbhāvaṇē habhariē rattē rajjijjaï tti juttam iṇaṁ
aṇahiaē uṇa hiaaṁ jaṁ dijjaï taṁ jaṇō hasaï // GāSa.41

ārambhantassa dhuaṁ lacchī maraṇaṁ va hōi purisassa
taṁ maraṇam aṇārambhē vi hōi lacchī uṇa ṇa hōi // GāSa.42

virahāṇalō sahijjaï āsāvandhēṇa vallahajaṇassa
ekkaggāmapavāsō māē maraṇaṁ visēsēi // GāSa.43

akkhaḍaï piā hiaē aṇṇaṁ mahilāaṇaṁ ramantassa
diṭṭhē sarisammi guṇē sarisammi guṇē aīsantē // GāSa.44

ṇaïpūrasacchahē jovvaṇammi aïpavasiēsudiahēsu
aṇiattāsu a rāīsu putti kiṁ daḍḍhamāṇēṇa // GāSa.45

kallaṁ kira kharatiaō pavasihaï piō tti suvvaï jaṇammi
taha vaḍḍha bhaavaï ṇisē jaha sē kallaṁ cia ṇa hōi // GāSa.46

hontapahiassa jāā āucchaṇajīadhāraṇarahassaṁ
pucchantī bhamaï gharaṁ gharēṇa piavirahasahirīō // GāSa.47

aṇṇamahilāpasaṅgaṁ dē devva karēsu amha daïassa
purisā ekkantarasā ṇa hu dōsaguṇē viāṇanti // GāSa.48

thōaṁ pi ṇa ṇīi imā majjhaṇhē ua sarīratalalukkā
āavabhaēṇa chāhī vi tā pahia kiṁ ṇa vīsamasī // GāSa.49

suhaücchaaṁ jaṇaṁ dullahaṁ pi dūrāhi amha āṇēnta
uaāraa jara jīaṁ pi ṇēnta ṇa kaāvarāhōsi // GāSa.50

āma jarō mē mandō ahava ṇa mandō jaṇassa kā tattī
suhaücchaa suhaa suandhagandha mā gandhiriṁ chivasu // GāSa.51

sihipicchaluliakēsē vēvantōru viṇimīliaddhacchī
darapurisāini visamiri jāṇasu purisāṇa jaṁ dukkhaṁ // GāSa.52

pemmassa virōhiasandhiassa paccakkhadiṭṭhaviliassa
uaassa va tāviasīalassa virasō rasō hōi // GāSa.53

vajjavaḍanāirikkaṁ païṇō sōūṇa siñjiṇīghōsaṁ
pusiāi karimarīē sarivandīṇaṁ pi acchīiṁ // GāSa.54

karimari aālagajjirajalaāsaṇivaḍaṇapaḍiravō ēsō
païṇō dhaṇurava kaṅkhiri rōmañcaṁ kiṁ muhā vahasi // GāSa.55

sahaï sahaï tti tēṇa tahā ramiā suraaduvviaḍḍēṇa
pavvāasirīsāi va jaha sē jāāi aṅgāiṁ // GāSa.56

agaṇiasēsajuāṇā vālaa vōlīṇalōamajjāā
aha sā bhamaï disāmuhapasāriacchī tuha kaēṇa // GāSa.57

ajjaṁ cēa paütthō ujjāgaraō jaṇassa ajjēa
ajjēa haliddāpiñjarāi gōlāi tūhāiṁ // GāSa.58

asarisacittē diarē suddhamaṇā piaamē visamasīlē
ṇa kahaï kuḍuṁvavihaḍaṇabhaēṇa taṇuāaē sōṇhā // GāSa.59

cintāṇiadaïasamāgamammi kaamaṇṇuāi bhariūṇa
suṇṇaṁ kalahā antī sahīhi ruṇṇā ṇa ōhasiā // GāSa.60

hiaaṇṇuēhi samaaṁ asamattāiṁ pi jaha suhāvēnti
kajjāi maṇē ṇa tahā iarēhi samāṇiāiṁ pi // GāSa.61

daraphuḍiasippisampuḍaṇilukkahālāhalaggacheppaṇihaṁ
pikkaṁvaṭṭhiviṇiggaakōmalam aṁvaṅkuraṁ uaha // GāSa.62

uaha paḍalantarōiṇṇaṇiaatantuddhapāapaḍilaggaṁ
dullakkhasuttagutthekkavaülakusumaṁ va makkaḍaaṁ // GāSa.63

uaridaraḍiṭṭhakhaṇṇuaṇilukkapārāvaāṇa viruēhiṁ
ṇitthaṇaï jāaviaṇaṁ sūlāhiṇṇaṁ va dēvaülaṁ // GāSa.64

jaï hōsi ṇa tassa piā aṇudiahaṁ ṇīsahēhi aṅgēhiṁ
ṇavasūapīapēōsamattapāḍi vva kiṁ suasi // GāSa.65

hēmantiāsu aïdīharāsu rāīsu taṁ si aviṇiddā
ciraarapaütthavaïē ṇa sundaraṁ jaṁ diā suasi // GāSa.66

jaï cikkhillabhaüppuapaam iṇam alasāi tuha paē diṇṇaṁ
tā suhaa kaṇḍaïjjantam aṅgam ēṇhiṁ kiṇō vahasi // GāSa.67

pattō chaṇō ṇa sōhaï aïppahāē vva puṇṇimāandō
antavirasō vva kāmō asampaāṇō a pariōsō // GāSa.68

pāṇiggahaṇe ccia pavvaīa ṇāaṁ sahīhi sōhaggaṁ
pasuvaïṇā vāsuikaṅkaṇammi ōsāriē dūraṁ // GāSa.69

giṁhē davaggimasimaïliāi dīsanti viñjhasiharāiṁ
āsasu paütthavaïē ṇa honti ṇavapāusabbhāiṁ // GāSa.70

jettiamettaṁ tīraï ṇivvōḍhuṁ dēsu tettiaṁ paṇaaṁ
ṇa jaṇō viṇiattapasāadukkhasahaṇakkhamō savvō // GāSa.71

vahuvallahassa jā hōi vallahā kaha vi pañca diahāiṁ
sā kiṁ chaṭṭhaṁ maggaï kattō miṭṭhaṁ ca vahuaṁ ca // GāSa.72

jaṁ jaṁ sō ṇijjhāaï aṅgōāsaṁ mahaṁ aṇimisacchō
pacchāēmi a taṁ taṁ icchāmi a tēṇa dīsantaṁ // GāSa.73

daḍhamaṇṇudūmiāi vi gahiō daïammi pēchaha imīē
ōsaraï vāluāmuṭṭhiō vva māṇō surasurantō // GāSa.74

ua pommarāamaragaasaṁvaliā ṇahaalāu ōaraï
ṇahasirikaṇṭhabbhaṭṭha vva kaṇṭhiā kīrariñchōlī // GāSa.75

ṇa vi taha viēsavāsō doggaccaṁ maha jaṇēi santāvaṁ
āsaṁsiatthavimuhō jaha paṇaïaṇō ṇiattantō // GāSa.76

khandhaggiṇā vaṇēsuṁ taṇēhi gāmammi rakkhiō pahiō
ṇaaravasiō ṇaḍijjaï sāṇusaēṇa vva sīēṇa // GāSa.77

bharimō sē gahiāharadhuasīsapahōlirālaāuliaṁ
vaaṇaṁ parimalataraliabhamarālipaïṇṇakamalaṁ va // GāSa.78

hallaphalaṇhāṇapasāhiāṇa chaṇavāsarē savattīṇa
ajjāi majjaṇāṇāarēṇa kahiaṁ va sōhaggaṁ // GāSa.79

ṇhāṇahaliddābhariantarāi jālāi jālavalaassa
sōhanti kiliñciakaṇṭaēṇa kaṁ kāhisi kaatthaṁ // GāSa.80

addaṁsaṇēṇa pemmaṁ avēi aïdaṁsaṇēṇa vi avēi
pisuṇajaṇakampiēṇa vi avēi ēmēa vi avēi // GāSa.81

addaṁsaṇēṇa mahilāaṇassa aïdaṁsaṇēṇa ṇīassa
mukkhassa pisuṇaaṇajampiēṇa ēmēa vi khalassa // GāSa.82

poṭṭapaḍiēhi dukkhaṁ acchijjaï uṇṇaēhi hōūṇa
ia cintantāṇa maṇē thaṇāṇa kasaṇaṁ muhaṁ jāaṁ // GāSa.83

sō tujjha kaē sundari taha jhīṇō sumahilō haliaüttō
jaha sē macchariṇīa vi doccaṁ jāāi paḍivaṇṇaṁ // GāSa.84

dakkhiṇṇēṇa vi ēntō suhaa suhāvēsi aṁha hiaāiṁ
ṇikkaïavēṇa jāṇaṁ gaō si kā ṇivvuī tāṇaṁ // GāSa.85

ekkaṁ paharugghāaṁ hatthaṁ muhamāruēṇa vīantō
sō vi hasantīa maē gahiō vīēṇa kaṇṭhammi // GāSa.86

avalaṁviamāṇaparaṁmuhīa ēntassa māṇini piassa
puṭṭhipulaüggamō tuha kahēi samuhaṭṭhiaṁ hiaaṁ // GāSa.87

jānaï jāṇāvēuṁ aṇuṇaaviddaviamāṇaparisēsaṁ
païrikkammi vi viṇaāvalaṁvaṇaṁ sa ccia kuṇantī // GāSa.88

muhamāruēṇa taṁ kaṇha gōraaṁ rāhiāi avaṇēntō
ēāṇa vallavīṇaṁ aṇṇāṇa vi gōraaṁ harasi // GāSa.89

kiṁ dāva kaā ahavā karēsi kāhisi a suhaa ettāhē
avarāhāṇa alajjira sāhasu kaarā khamijjanti // GāSa.90

ṇūmanti jē pahuttaṁ kuviaṁ dāsa vva jē pasāanti
te ccia mahilāṇa piā sēsā sāmi ccia varāā // GāSa.91

taïā kaaggha mahuara ṇa ramasi aṇṇāsu pupphajāīsu
vaddhaphalabhāragaruiṁ mālaïm ēṇhiṁ pariccaasi // GāSa.92

aviaṇhapecchaṇijjēṇa takkhaṇaṁ māmi tēṇa diṭṭhēṇa
siviṇaapīēṇa va pāṇiēṇa taṇha ccia ṇa phiṭṭā // GāSa.93

suaṇō jaṁ dēsam alaṅkarēi taṁ cia karēi pavasantō
gāmāsaṇṇummūlia mahāvaḍaṭṭhāṇasāricchaṁ // GāSa.94

sō ṇāma sambharijjaï pabbhasiō jō khaṇaṁ pi hiaāhi
sambhariavvaṁ ca kaaṁ gaaṁ ca pemmaṁ ṇirālaṁvaṁ // GāSa.95

ṇāsaṁ va sā kavōlēajja vituha dantamaṇḍalaṁ vālā
ubbhiṇṇapulaavaïvēḍhaparigaaṁ rakkhaï varāī // GāSa.96

diṭṭhā cūā agghāiā surā dakkhiṇāṇilō sahiō
kajjāiṁ cia garuāi māmi kō vallahō kassa // GāSa.97

ramiūṇa paaṁ pi gaō jāhē uvaūhiuṁ paḍiṇiuttō
ahaaṁ paütthavaïa vva takkhaṇaṁ sō pavāsi vva // GāSa.98

aviaṇhapecchaṇijjaṁ samasuhadukkhaṁ viiṇṇasabbhāvaṁ
aṇṇoṇṇahiaalaggaṁ puṇṇēhi jaṇō jaṇaṁ lahaï // GāSa.99

dukkhaṁ dēntō vi suhaṁ jaṇēi jō jassa vallahō hōi
daïaṇahadūmiāṇa vi vaḍḍhaï thaṇaāṇa rōmañcō // GāSa.100

dhariō dhariō vialaï uvaēsō piasahīhi dijjantō
maaraddhaavāṇapahārajajjarē tīa hiaammi // GāSa.101

taḍasaṇṭhiaṇīḍekkantapīluārakkhaṇekkadiṇṇamaṇā
agaṇiaviṇivāabhaā pūrēṇa samaṁ vahaï kāī // GāSa.102

vahupupphabharōṇāmiabhūmīgaasāha suṇasu viṇṇattiṁ
gōlāaḍaviaḍakuḍaṅga mahua saṇiaṁ galijjāsu // GāSa.103

ṇippacchimāi asaī dukkhālōāi mahuapupphāiṁ
cīē vandhussa va aṭṭhiāi ruarī samucciṇaï // GāSa.104

ō hiaa maḍahasariājalaraahīrantadīhadāru vva
ṭhāṇē ṭhāṇe ccia laggamāṇa kēṇā 'vi ḍajjhihisi // GāSa.105

jō tīa ahararāō rattiṁ uvvāsiō piaamēṇa
so ccia dīsaï gōsē savattiṇaaṇēsu saṅkantō // GāSa.106

gōlāaḍaṭṭhiaṁ pecchiūṇa gahavaïsuaṁ haliasōṇhā
āḍhattā uttariuṁ dukkhuttārāi paavīē // GāSa.107

calaṇōāsaṇisaṇṇassa tassa bharimō aṇālavantassa
pāaṅguṭṭhāvēḍhiakēsadaḍhāaḍḍhaṇasuhelliṁ // GāSa.108

phālēi acchabhallaṁ va uaha kuggāmadēuladdārē
hēmantaālapahiō vijjhāantaṁ palālaggiṁ // GāSa.109

kamalāarā ṇa maliā haṁsā uḍḍāviā ṇa a piucchā
kēṇa vi gāmataḍāē abbhaṁ uttāṇiaṁ chūḍhaṁ // GāSa.110

kēṇa maṇē bhaggamaṇōrahēṇa saṁlāviaṁ pavāsō tti
savisāi va alasāanti jēṇa vahuāi aṅgāiṁ // GāSa.111

ajja vi vālō dāmōarō tti ia jampiē jasōāē
kaṇhamuhapēsiacchaṁ ṇihuaṁ hasiaṁ vaavahūhiṁ // GāSa.112

tē viralā sappurisā jāṇa siṇēhō ahiṇṇamuharāō
aṇudiaha vaḍḍhamāṇō riṇaṁ va puttēsu saṅkamaï // GāSa.113

ṇaccaṇasalāhaṇaṇihēṇa pāsaparisaṇṭhiā ṇiuṇagōvī
sarigōviāṇa cuṁvaï kavōlapaḍimāgaaṁ kaṇhaṁ // GāSa.114

savvattha disāmuhapasariēhi aṇṇoṇṇakaḍaalaggēhiṁ
challiṁ va muaï viñjhō mēhēhi visaṅghaḍantēhiṁ // GāSa.115

ālōanti pulindā pavvaasiharaṭṭhiā dhaṇuṇisaṇṇā
hatthiulēhi va viñjhaṁ pūrijjantaṁ ṇavabbhēhiṁ // GāSa.116

vaṇadavamasimaïlaṅgō rēhaï viñjhō ghaṇēhi dhavalēhiṁ
khīrōamanthaṇucchaliaduddhasittō vva mahumahaṇō // GāSa.117

vandīa ṇihaavandhavavimaṇāi vi pakkalō tti cōrajuvā
aṇurāēṇa pulaïō guṇēsu kō maccharaṁ vahaï // GāSa.118

ajja kaïmō vi diahō vāhavahū rūvajovvaṇummattā
sōhaggaṁ dhaṇurumpacchalēṇa racchāsu vikkiraï // GāSa.119

ukkhippaï maṇḍalimāruēṇa gēhaṅgaṇāhi vāhīē
sōhaggadhaavaḍāa vva uvaha dhaṇurumpariñchōlī // GāSa.120

gaagaṇḍatthalaṇihasaṇamaamaïlīkaakarañjasāhāhiṁ
ēntīa kulagharāō ṇāaṁ vāhīa païmaraṇaṁ // GāSa.121

ṇavavahupemmatanuiō paṇaaṁ paḍhamaghariṇīa rakkhantō
alihiaduppariallaṁ pi ṇēi raṇṇaṁ dhaṇuṁ vāhō // GāSa.122

hāsāviō jaṇō sāmalīa paḍhamaṁ pasūamāṇāē
vallahavāēṇa alaṁ mama tti vahusō bhaṇantīē // GāSa.123

kaïavarahiaṁ pemmaṁ ṇa tthi ccia māmi māṇusē lōē
aha hōi kassa virahō virahē hontammi kō jiaï // GāSa.124

acchēraṁ va ṇihiṁ miva saggē rajjaṁ va amaapāṇaṁ va
āsi mha taṁ muhuttaṁ viṇiaṁsaṇadaṁsaṇaṁ tissā // GāSa.125

sā tujjha vallahā taṁ si majjha vēsō si tīa tujjha ahaṁ
vālaa phuḍaṁ bhaṇāmō pemmaṁ kira vahuviāraṁ ti // GāSa.126

ahaaṁ lajjāluiṇī tassa a ummaccharāi pemmāiṁ
sahiāaṇō vi ṇiuṇō alāhi kiṁ pāarāēṇa // GāSa.127

mahumāsamāruāhaamahuarajhaṅkāraṇibbharē raṇṇē
gāi virahakhharāvaddhapahiamaṇamōhaṇaṁ gōvī // GāSa.128

taha māṇō māṇadhaṇāi tīa ēmēa dūram aṇuvaddhō
jaha sē aṇuṇīa piō ekkaggāma ccia paütthō // GāSa.129

sālōa ccia sūrē ghariṇī gharasāmiassa ghettūṇa
ṇecchantassa vi pāē dhuaï hasantī hasantassa // GāSa.130

vāharaü maṁ sahīō tissā gottēṇa kiṁ tha bhaṇiēṇa
thirapemmā hōu jahiṁ tahiṁ pi mā kiṁ pi ṇaṁ bhaṇaha // GāSa.131

rūaṁ acchīsu ṭhiaṁ pharisō aṅgēsu jampiaṁ kaṇṇē
hiaaṁ hiaē ṇihiaṁ viōiaṁ kiṁ tha devvēṇa // GāSa.132

saaṇē cintāmaïaṁ kāūṇa piaṁ ṇimīliacchīē
appāṇō uvaūḍhō pasiḍhilavalaāhi vāhāhiṁ // GāSa.133

paribhūēṇa vi diahaṁ gharagharabhamirēṇa aṇṇakajjammi
cirajīviēṇa imiṇā khavia mhō ḍaḍḍhakāēṇa // GāSa.134

vasaï jahiṁ cēa khalō pōsijjantō siṇēhadāṇēhiṁ
taṁ cēa ālaaṁ dīvaō vva aïrēṇa maïlēi // GāSa.135

hontī vi ṇipphala ccia dhaṇariddhī hōi kiviṇapurisassa
gimhāavasantattassa ṇiaachāhi vva pahiassa // GāSa.136

phuriē vāmacchi taē jaï ēhii sō piō jja tā suiraṁ
sammīlia dāhiṇaaṁ tui aviaṇhaṁ pulōissaṁ // GāSa.137

suṇahapaürammi gāmē hiṇḍantī tuha kaēṇa sā vālā
pāsaasāri vva gharaṅgharēṇa kaïā vi khajjihaï // GāSa.138

aṇṇaṇṇaṁ kusumarasaṁ jaṁ kira sō mahaï mahuarō pāuṁ
taṁ ṇīrasāṇa dōsō kusumāṇaṁ ṇēa bhamarassa // GāSa.139

racchāpaïṇṇaṇaaṇuppalā tumaṁ sā paḍicchaē ēntaṁ
dāraṇihiēhi dōhi vi maṅgalakalasēhi va thaṇēhiṁ // GāSa.140

tā ruṇṇaṁ jā ruvvaï tā jhīṇaṁ jāva jhijjaē aṅgaṁ
tā ṇīsasia varāīa jāva sāsā pahuppanti // GāSa.141

samasokkhadukkhaparivaḍḍhiāṇa kālēṇa rūḍhapemmāṇa
mihuṇāṇa maraï jaṁ taṁ khu jiaï iaraṁ muaṁ hōi // GāSa.142

harihii piassa ṇavacūapallavō paḍhamamañjarisaṇāhō
mā ruasu putti patthāṇakalasamuhasaṇṭhiō gamaṇaṁ // GāSa.143

jō kaha vi maha sahīhiṁ chiddaṁ lahiūṇa pēsiō hiaē
sō māṇō cōriakāmuō vva diṭṭhē piē ṇaṭṭhō // GāSa.144

sahiāhi bhaṇṇamāṇā thaṇaē laggaṁ kusumbhaüpphaṁ ti
muddhavahuā hasijjaï papphōḍantī ṇahavaāiṁ // GāSa.145

ummūlēnti va hiaaṁ imāi rē tuha virajjamāṇassa
avahīraṇavasavisãṭhulavalantaṇaaṇaddhadiṭṭhāiṁ // GāSa.146

ṇa muanti dīhasāsē ṇa ruanti ciraṁ ṇa honti kisiāō
dhaṇṇāu tāu jāṇaṁ vahuvallaha vallahō ṇa tumaṁ // GāSa.147

ṇiddālasaparighummirataṁsavalantaddhatāraālōā
kāmassa vi duvvisahā diṭṭhiṇivāā sasimuhīē // GāSa.148

jīviasēsāi maē gamiā kaha kaha vi pemmaduddōlī
ēṇhuṁ viramasu rē ḍaḍḍha hiaa mā rajjasu kahiṁ pi // GāSa.149

ajjāi ṇavaṇahakkhaaṇirikkhaṇē garuajovvaṇuttuṅgaṁ
paḍimāgaaṇiaṇaaṇuppalacciaṁ hōi thaṇavaṭṭhaṁ // GāSa.150

taṁ ṇamaha jassa vacchē lacchimuhaṁ kotthuhammi saṅkantaṁ
dīsaï maaparihīṇaṁ sasiviṁvaṁ sūraviṁva vva // GāSa.151

mā kuṇa paḍivakkhasuhaṁ aṇuṇēsu piaṁ pasāalōhillaṁ
aïgahiagaruamāṇēṇa putti rāsi vva jhijjihisi // GāSa.152

virahakaravattadūsaha phālijjantammi tīa hiaammi
aṁsū kajjalamaïlaṁ pamāṇasuttaṁ va paḍihāi // GāSa.153

duṇṇikkhēvaam ēaṁ puttaa mā sāhasaṁ karijjāsu
ettha ṇihittāi maṇē hiaāi puṇō ṇa labbhanti // GāSa.154

ṇivvuttaraā vi vahū suraavirāmaṭṭhiiṁ aāṇantī
aviraahiaā aṇṇaṁ pi kiṁ pi atthi tti cintēi // GāSa.155

ṇandantu suraasuharasataṇhāvaharāi saalalōassa
vahukaïavamaggaviṇimmiāi vēsāṇa pemmāiṁ // GāSa.156

appattamaṇṇudukkhō kiṁ maṁ kisia tti pucchasi hasantō
pāvasi jā calacittaṁ piaṁ jaṇaṁ tā tuha kahissaṁ // GāSa.157

avahatthiūṇa sahijampiāi jāṇaṁ kaēṇa ramiō si
ēāi tāi sokkhāi saṁsaō jēhi jīassa // GāSa.158

īsāluō paī sē rattiṁ mahuaṁ ṇa dēi uccēuṁ
uccēi appaṇa ccia māē aïujjuasahāō // GāSa.159

acchōḍiavatthaddhantapatthiē mantharaṁ tumaṁ vacca
cintēsi thaṇaharāāsiassa majjhassa vi ṇa bhaṅgaṁ // GāSa.160

uddhacchō piaï jalaṁ jaha jaha viralaṅgulī ciraṁ pahiō
pāvāliā vi taha taha dhāraṁ taṇuaṁ pi taṇuēi // GāSa.161

bhicchaarō pecchaï ṇāhimaṇḍalaṁ sā vi tassa muhaandaṁ
taṁ caṭṭuaṁ karaṅkaṁ dōṇha vi kāā vilumpanti // GāSa.162

jēṇa viṇā ṇa jivijjaï aṇuṇijjaï sō kaāvarāhō vi
pattē vi ṇaaraḍāhē bhaṇa kassa ṇa vallahō aggī // GāSa.163

vaṅkaṁ kō pulaïjjaü kassa kahijjaü suhaṁ va dukkhaṁ va
kēṇa samaṁ va hasijjaü pāmarapaürē haaggāmē // GāSa.164

phalahīvāhaṇapuṇṇāhamaṅgalaṁ laṅgalē kuṇantīē
asaīa maṇōrahagabbhiṇīa hatthā tharaharanti // GāSa.165

pahiullūraṇasaṅkāulāhi asaīhi vahalatimirassa
āippaṇēṇa ṇihuaṁ vaḍassa sittāi pattāiṁ // GāSa.166

bhañjantassa vi tuha saggagāmiṇō ṇaïkarañjasāhāō
pāā ajja vi dhammia tuha kaha dharaṇiṁ cia chivanti // GāSa.167

acchaü dāva maṇaharaṁ piāi muhadaṁsaṇaṁ aïmahagghaṁ
taggāmachettasīmā vi jhatti diṭṭhā suhāvēi // GāSa.168

ṇikkammāhi vi chettāhi pāmarō ṇēa vaccaē vasahiṁ
muapiajāāsuṇṇaïagēhadukkhaṁ pariharantō // GāSa.169

jhañjhāvāuttiṇagharavivarapaloṭṭantasaliladhārāhiṁ
kuḍḍalihiōhidiahaṁ rakkhaï ajjā karaalēhiṁ // GāSa.170

gōlāṇaīa kacchē cakkhantō rāiāi pattāiṁ
upphaḍaï makkaḍō khokkhēi a poṭṭaṁ ca piṭṭēi // GāSa.171

gahavaïṇā muasēihaḍuṇḍumadāmaṁ ciraṁ vahēūṇa
vaggasaāiṁ ṇēūṇa ṇavari ajjāharē vaddhaṁ // GāSa.172

sihipēhuṇāvaaṁsā vahuā vāhassa gavvirī bhamaï
gaamottiaraïapasāhaṇāṇa majjhē savattīṇa // GāSa.173

vaṅkacchipecchirīṇaṁ vaṅkullavirīṇa vaṅkabhamirīṇaṁ
vaṅkahasirīṇa puttaa puṇṇēhi jaṇō piō hōi // GāSa.174

bhama dhammia vīsatthō sō suṇahō ajja māriō tēṇa
gōlāaḍaviaḍakuḍuṅgavāsiṇā dariasīhēṇa // GāSa.175

vāēriēṇa bhariaṁ acchiṁ kaṇṇaraïuppalaraēṇa
phukkantō aviaṇhaṁ cuṁvantō kō si devvāṇaṁ // GāSa.176

sahi dummēnti kalaṁvāiṁ jaha maṁ taha ṇa sēsakusumāiṁ
ṇūṇaṁ imēsu diahēsu vahaï guliādhaṇuṁ kāmō // GāSa.177

ṇā 'haṁ dūī ṇa tumaṁ piō tti kō amha ettha vāvārō
sā maraï tujjha aasō ēaṁ dhammakkharaṁ bhaṇimō // GāSa.178

tīa muhāhi tuha muhaṁ tujjha muhāō a majjha calaṇammi
hatthāhatthīa gaō aïdukkarakāraō tilaō // GāSa.179

sāmāi sāmalijjaï addhacchipalōirīa muhasōhā
jaṁvūdalakaakaṇṇāvaaṁsabhamirē haliaüttē // GāSa.180

dūi tumaṁ cia kusalā kakkhaḍamaüāi jāṇasē vottuṁ
kaṇḍūipaṇḍaraṁ jaha ṇa hōi taha taṁ karejjāsu // GāSa.181

mahilāsahassabhariē tuha hiaē suhaa sā amāantī
diahaṁ aṇaṇṇakammā aṅgaṁ taṇuaṁ pi taṇuēi // GāSa.182

khaṇamettaṁ pi ṇa phiṭṭaï aṇudiaha viiṇṇagaruasantāvā
pacchaṇṇapāvasaṅka vva sāmalī majjha hiaāō // GāSa.183

aṇṇua ṇā 'haṁ kuviā uvaūhasu kiṁ muhā pasāēsi
tuha maṇṇusamuppāēṇa majjha māṇēṇa vi ṇa kajjaṁ // GāSa.184

dīhuṇhapaüraṇīsāsapaaviō vāhasalilaparisittō
sāhēi sāmasavalaṁ va tīa aharō tuha viōē // GāSa.185

saraē mahaddahāṇaṁ antōsisirāi vāhiruṇhāiṁ
jāāi kuviasajjaṇahiaasaricchāi salilāiṁ // GāSa.186

āassa kiṁ ṇu kāhaṁ kiṁ vocchaṁ kaha ṇu hōhii imaṁ ti
paḍhamuggaasāhasaāriāi hiaaṁ tharaharēi // GāSa.187

ṇēurakōḍivilaggaṁ ciuraṁ daïassa pāapaḍiassa
hiaaṁ paütthamāṇaṁ ummōanti ccia kahēi // GāSa.188

tujjha 'ṅgarāasēsēṇa sāmalī taha kharēṇa sōmārā
sā kira gōlātūhē ṇhāā jaṁvūkasāēṇa // GāSa.189

ajjaṁ cēa paütthō ajjaṁ cia suṇṇaāi jāāiṁ
racchāmuhadēulacaccarāi amhaṁ ca hiaāiṁ // GāSa.190

ciriḍiṁ pi aāṇantā lōā lōēhi gōravabbhahiā
sōṇāratula vva ṇirakkharā vi khandhēhi vubbhanti // GāSa.191

āaṁvantakavōlaṁ khaliakkharajampiriṁ phurantoṭṭhiṁ
mā chivasu tti sarōsaṁ samōsarantiṁ piaṁ bharimō // GāSa.192

gōlāvisamōāracchalēṇa appā urammi sē mukkō
aṇuampāṇiddōsaṁ tēṇa vi sā gāḍham uvaūḥā // GāSa.193

sā taï sahatthadiṇṇaṁ ajja vi rē suhaa gandharahiaṁ pi
uvvasiaṇaaragharadēvaa vva ōmāliaṁ vahaï // GāSa.194

kēlīa vi rūsēuṁ ṇa tīraē tammi cukkaviṇaammi
jāiaēhi vi māē imēhi avasēhi aṅgēhiṁ // GāSa.195

upphulliāi khēlaü mā ṇaṁ vārēhi hōu parikhāmā
mā jahaṇabhāragaruī purisāantī kilimmihaï // GāSa.196

paürajuāṇō gāmō mahumāsō jovvaṇaṁ paī ṭhērō
juṇṇasurā sāhīṇā asaī mā hōu kiṁ maraü // GāSa.197

vahusō vi kahijjantaṁ tuha vaaṇaṁ majjha hatthasandiṭṭhaṁ
ṇa suaṁ ti jampamāṇā puṇaruttasaaṁ kuṇaï ajjā // GāSa.198

pāaḍiaṇēhasabbhāvaṇibbharaṁ tīa jaha tumaṁ diṭṭhō
saṁvaraṇavāvaḍāē aṇṇō vi jaṇō taha ccēa // GāSa.199

gēṇhaha pulōaha imaṁ pahasiavaaṇā païssa appēi
jāā suapaḍhamubbhiṇṇadantajualaṅkiaṁ vōraṁ // GāSa.200

acchaü tā jaṇavāō hiaaṁ cia attaṇō tuha pamāṇaṁ
taha taṁ si mandaṇēhō jaha ṇa uvālambhajoggō si // GāSa.201

appacchandapahāvira dullahalambhaṁ jaṇaṁ vimagganta
āāsavahēhi bhamanta hiaa kaïā vi bhajjihisi // GāSa.202

ahava guṇa ccia lahuā ahavā guṇaaṇṇuō ṇa sō lōō
ahava mhi ṇigguṇā vā vahuguṇavantō jaṇō tassa // GāSa.203

phuṭṭantēṇa vi hiaēṇa māmi kaha ṇivvarijjaē tammi
addāē paḍiviṁva vva jammi dukkhaṁ ṇa saṅkamaï // GāSa.204

pāsāsaṅkī kāō ṇē 'cchaï diṇṇaṁ pi pahiaghariṇīē
ōṇattakaraalōaliavalaamajjhaṭṭhiaṁ piṇḍaṁ // GāSa.205

ōhidiahāgamāsaṅkirīhi sahiāhi kuḍḍalihiāō
dō tiṇṇi tahiṁ mia cōriāi rēhā pusijjanti // GāSa.206

tuha muhasāricchaṁ ṇa lahaï tti sampuṇṇamaṇḍalō vihiṇā
aṇṇamaaṁ va ghaḍēuṁ puṇō vi khaṇḍijjaï miaṅkō // GāSa.207

ajjaṁ gaō tti ajjaṁ gaō tti ajjaṁ gaō tti gaṇirīē
paḍhama ccia diahaddhē kuḍḍō rēhāhi cittaliō // GāSa.208

ṇa vi taha paḍhamasamāgamasuraasuhē pāviē vi pariōsō
jaha vīadiahasavilakkhalakkhiē vaaṇakamalammi // GāSa.209

jē samuhāgaavōlantavaliapiapēsiacchivicchōhā
aha maṇṇē maaṇasarā jaṇassa jē honti tē hontu // GāSa.210

iarō jaṇō ṇa pāvaï tuha jahaṇāruhaṇasaṅgamasuhelliṁ
aṇuhavaï kaṇaadōrō huavahavaruṇāṇa māhappaṁ // GāSa.211

jō jassa vihavasārō taṁ sō dēi tti kiṁ tha acchēraṁ
aṇahontaṁ pi hu diṇṇaṁ dōhaggaṁ taï savattīṇaṁ // GāSa.212

candasarisaṁ muhaṁ sē sarasō amaassa muharasō tissā
sakaaggaharahasujjalacuṁvaṇaaṁ kassa sarisaṁ sē // GāSa.213

uppaṇṇatthē kajjē aïcintantō guṇāguṇē tammi
ciraālamandapecchittaṇēṇa purisō haṇaï kajjaṁ // GāSa.214

vālaa tumāhi ahiaṁ ṇiaaṁ cia vallahaṁ mahaṁ jīaṁ
taṁ taï viṇā ṇa hōi tti tēṇa kuviaṁ pasāēmi // GāSa.215

pattia ṇa pattiantī jaï tujjha imē ṇa majjha ruirīē
puṭṭhīa vāhavindū pulaübbhēē ṇa bhijjantā // GāSa.216

taṁ mittaṁ kāavvaṁ jaṁ kira vasaṇammi dēsaālammi
ālihiabhittivāullaa vva ṇa paraṁmuhaṁ ṭhāi // GāSa.217

vahuāi ṇaïṇiuñjē paḍhamuggaasīlakhaṇḍaṇavilakkhaṁ
uḍḍēi vihaṅgaülaṁ hāhā pakkhēhi va bhaṇantaṁ // GāSa.218

saccaṁ bhaṇāmi vālaa ṇa tthi asakkaṁ vasantamāsassa
gandhēṇa kuruvaāṇaṁ maṇaṁ pi asaïttanaṁ ṇa gaā // GāSa.219

ekkekkamavaïvēḍhaṇavivarantaradiṇṇataralaṇaaṇāē
taï vōlantē vālaa pañjarasaüṇāiaṁ tīē // GāSa.220

tā kiṁ karēu jaï taṁ si tīa vaïvēḍhapelliathaṇīē
pāaṅguṭṭhaggukkhittaṇīsahaṅgīa vi ṇa diṭṭhō // GāSa.221

piasambharaṇapaloṭṭantavāhadhārāṇivāabhīāē
dijjaï vaṅkaggīvāi dīvaō pahiajāāē // GāSa.222

taï vōlantē vālaa tissā aṅgāi taha ṇu valiāiṁ
jaha puṭṭhimajjhaṇivaḍantavāhadhārāu dīsanti // GāSa.223

tā majjhimo ccia varaṁ dujjaṇasuaṇēhi dōhi vi ṇa kajjaṁ
jaha diṭṭhō tavaï khalō tahēa suaṇō aīsantō // GāSa.224

addhacchipecchiaṁ mā karēhi sāhāviaṁ palōēhi
sō vi sudiṭṭhō hōhii tumaṁ pi muddhā kalijjihisi // GāSa.225

diahaṁ khuḍukkiāē tīē kāūṇa gēhavāvāraṁ
garuē vi maṇṇudukkhē bharimō pāantasuttassa // GāSa.226

pāṇaüḍīa vi jaliūṇa huavahō jalaï jaṇṇavāḍammi
ṇa hu tē parihariavvā visamadasāsaṇṭhiā purisā // GāSa.227

jaṁ tujjha saī jāā asaīō suhaa jaṁ ca amhē vi
tā kiṁ phuṭṭaü vīaṁ tujjha samāṇō juā ṇa tthi // GāSa.228

savvassammi vi ḍaḍḍhē taha vi hu hiaassa ṇivvui ccēa
jaṁ tēna gāmaḍāhē hatthāhatthiṁ kuḍō gahiō // GāSa.229

jāejja vaṇuddēsē khujjō vi hu ṇīsahō siḍhilavattō
mā māṇusammi lōē cāī rasiō dariddō a // GāSa.230

tassa a sōhaggaguṇaṁ amahilasarisaṁ ca sāhasaṁ majjha
jāṇaï gōlāūrō vāsārattaddharattō a // GāSa.231

tē vōliā vaassā tāṇa kuḍuṅgāṇa khaṇṇuā sēsā
amhē vi gaavaāō mūlucchēaṁ gaaṁ pemmaṁ // GāSa.232

thaṇajahaṇaṇiaṁvōvari ṇaharaṅkā gaavaāṇa vilaāṇaṁ
uvvasiāṇaṅgaṇivāsamūlavandha vva dīsanti // GāSa.233

jassa jahiṁ cia paḍhamaṁ tissā aṅgammi ṇivaḍiā diṭṭhī
tassa tahiṁ cēa ṭhiā savvaṅgaṁ kēṇa vi ṇa diṭṭhaṁ // GāSa.234

virahē visaṁ va visamā amaamaā hōi saṅgamē ahiaṁ
kiṁ vihiṇā samaaṁ cia dōhiṁ pi piā viṇimmaviā // GāSa.235

addaṁsaṇēṇa puttaa suṭṭhu vi ṇēhāṇuvandhaghaḍiāiṁ
hatthaüḍapāṇiāi va kālēṇa galanti pemmāiṁ // GāSa.236

païpurao ccia ṇijjaï viñchuaḍaṭṭhē 'ti jāravejjagharaṁ
ṇiuṇasahīkaradhariā bhuajualandōlirī vālā // GāSa.237

vikkiṇaï māhamāsaṁmi pāmarō pāriḍiṁ vaïllēṇa
ṇiddhūmamummurē sāmalīa thaṇaē ṇiacchantō // GāSa.238

saccaṁ bhaṇāmi maraṇē ṭhia mhi puṇṇē taḍammi tāvīē
ajja vi tattha kuḍuṅgē ṇivaḍaï diṭṭhī taha ccēa // GāSa.239

andhaaravōrapatthiṁ va māuā maha païṁ vilumpanti
īsāanti maha ccia cheppāhintō phaṇō jāō // GāSa.240

appattapattaaṁ pāviūṇa ṇavaraṅgaaṁ haliasōṇhā
uaha taṇuī ṇa māaï rundāsu vi gāmaracchāsu // GāSa.241

vakkhēvaāi piajampiāi parahiaaṇivvuiarāi
viralō hu jāṇaï jaṇō uppaṇṇē jampiavvāiṁ // GāSa.242

chajjaï pahussa laliaṁ piāi māṇō khamā samatthassa
jāṇantassa a bhaṇiaṁ mōṇaṁ ca aāṇamāṇassa // GāSa.243

vēvirasiṇṇakaraṅgulipariggahakkhalialēgaṇīmaggē
sotthi ccia ṇa samappaï piasahi lēhammi kiṁ lihimō // GāSa.244

devvammi parāhuttē pattia ghaḍiaṁ pi vihaḍaï ṇarāṇaṁ
kajjaṁ vāluavaraṇaṁ va kaha vi vandhaṁ cia ṇa dēi // GāSa.245

māmi hiaaṁ va pīaṁ tēṇa juāṇēṇa majjamāṇāē
ṇhāṇahaliddākaḍuaṁ aṇusotta jalaṁ piantēṇa // GāSa.246

jiviaṁ asāsaaṁ cia ṇa ṇiattaï jovvaṇaṁ aïkkantaṁ
diahā diahēhi samā ṇa honti kiṁ ṇiṭṭhurō lōō // GāSa.247

uppāiadavvāṇa vi khalāṇa kō bhāaṇaṁ khalo ccēa
pikkāi vi ṇiṁvaphalāi ṇavara kāēhi khajjanti // GāSa.248

ajja maē gantavvaṁ ghaṇandhaārē vi tassa suhaassa
ajjā ṇimīliacchī paaparivāḍiṁ gharē kuṇaï // GāSa.249

suaṇō ṇa kuppaï ccia aha kuppaï vippiaṁ ṇa cintēi
aha cintēi ṇa jampaï aha jampaï lajjiō hōi // GāSa.250

sō atthō jō hatthē taṁ mittaṁ jaṁ ṇirantaraṁ vasaṇē
taṁ rūaṁ jattha guṇā taṁ viṇṇāṇaṁ jahiṁ dhammō // GāSa.251

candamuhi candadhavalā dīhā dīhacchi tuha viōammi
caüjāmā saajāma vva jāmiṇī kaha vi vōlīṇā // GāSa.252

aülīṇō dōmuhaō tā mahurō bhōaṇaṁ muhē jāva
muraō vva khalō jiṇṇammi bhōaṇē virasam ārasaï // GāSa.253

taha sōṇhāi pulaïō daravaliāvaṅgatāraaṁ pahiō
jaha vāriō vi gharasāmiēṇa ālindaē vasiō // GāSa.254

lahuanti lahuṁ purisaṁ pavvaamettaṁ pi dō vi kajjāiṁ
ṇivvaraṇam aṇivvūḍhē ṇivvūḍhē jaṁ aṇivvaraṇaṁ // GāSa.255

kaṁ tuṅgathaṇukkhittēṇa putti dāraṭṭhiā palōēsi
uṇṇāmiakalasaṇivēsiagghakamalēṇa va muhēṇa // GāSa.256

vaïvivaraṇiggaadalō ēraṇḍō sāhaï vva taruṇāṇaṁ
ettha gharē haliavahū eddahamettatthaṇī vasaï // GāSa.257

gaakalahakumbhasaṁṇihaghaṇapīṇaṇirantarēhi tuṅgēhiṁ
gūsasiuṁ pi ṇa tīraï kiṁ puṇa gantuṁ haathaṇēhiṁ // GāSa.258

māsapasūaṁ chammāsagabbhiṇiṁ ekkadiahajariaṁ ca
raṅguttiṇṇaṁ ca piaṁ puttaa kāmantaō hōhi // GāSa.259

paḍivakkhamaṇṇupuñjē lāvaṇṇaüḍē aṇaṅgagaakumbhē
purisasaahiaadhariē kīsa thaṇantī thaṇē vahasi // GāSa.260

ghariṇīghaṇathaṇapellaṇasuhellipaḍiassa hontapahiassa
avasaüṇaṅgāraavāraviṭṭhidiahā suhāvēnti // GāSa.261

sā tujjha kaē vālaa aṇisaṁ gharadāratōraṇaṇisaṇṇā
ōsūsaï vandaṇamālia vva diahaṁ cia varāī // GāSa.262

hasiaṁ sahatthatālaṁ sukkhavaḍaṁ uvagaēhi pahiēhiṁ
pattaaphalāṇa sarisē uḍḍīṇē pūsavindammi // GāSa.263

ajja mhi hāsiā māmi tēṇa pāēsu taha paḍantēṇa
tīē vi jalantiṁ dīvavattim abbhuttaantīē // GāSa.264

aṇuvattaṇaṁ kuṇantō vēsē vi jaṇē ahiṇṇamuharāō
appavasō vi hu suaṇō paravvasō āhiāīē // GāSa.265

aṇudiahavaḍḍhiāara viṇṇāṇaguṇēhi jaṇiamāhappō
puttaa ahiāajaṇō virajjamāṇō vi dullakkhō // GāSa.266

viṇṇāṇaguṇamahagghē purisē vēsattaṇaṁ pi ramaṇijjaṁ
jaṇaṇindiē uṇa jaṇē piattaṇēṇā 'vi lajjhāmō // GāSa.267

kaha ṇāma tīa taha sō sahāvagaruō vi thaṇaharō paḍiō
ahavā mahilāṇa ciraṁ kō vi ṇa hiaammi saṇṭhāi // GāSa.268

suanu vaaṇaṁ chivantaṁ sūraṁ mā sāulīa vārēhi
ēassa paṅkaassa a jāṇaü kaaraṁ suhapphaṁsaṁ // GāSa.269

māṇōsahaṁ va pijjaï piāi māṇaṁsiṇīa daïassa
karasampuḍavaliuddhāṇaṇāi maïrāi gaṇḍūsō // GāSa.270

kaha sā ṇivvaṇṇijjaü jīa jahālōiammi aṅgammi
diṭṭhī duvvalagāi vva paṅkapaḍiā ṇa uttaraï // GāSa.271

kīranti ccia ṇāsaï uaē rēha vva khalaaṇē mettī
sā uṇa suaṇammi kaā aṇahā pāhāṇarēha vva // GāSa.272

avvō ukkaraāraa puṇō vi tattiṁ karēsi gamaṇassa
ajja vi ṇa honti saralā vēṇīa taraṅgiṇō cihurā // GāSa.273

ṇa vi taha chēaraāi vi haranti puṇaruttarāarasiāiṁ
jaha jattha va tattha va jaha va taha va sabbhāvaṇēharamiāiṁ // GāSa.274

ujjhasi piāi samaaṁ taha vi hu rē bhaṇasu kīsa kisia tti
uaribharēṇa aāṇua muaï vaïllō vi aṅgāiṁ // GāSa.275

daḍhamūlavaddhagaṇṭhi vva mōiā kaha vi tēṇa mē vāhū
amhēhi vi tassa urē khutta vva samukkhaā thaṇaā // GāSa.276

aṇuṇaapasāiāē tujjha 'varāhē ciraṁ gaṇantīē
apahuttōhaahatthaṅgurīa ruṇṇaṁ varāīē // GāSa.277

sēacchalēṇa pecchaha taṇuē aṅgammi sē amāantaṁ
lāvaṇṇaṁ ōsaraï va tivalīsōvāṇavantīhiṁ // GāSa.278

devvāattammi phalē kiṁ kīraü ettiaṁ puṇō bhaṇimō
kaṅkellipallavāṇaṁ ṇa pallavā honti sāricchā // GāSa.279

dhuaï vva maakalaṅkaṁ kavōlapaḍiassa māṇiṇī uaha
aṇavaraavāhajalabhariaṇaaṇakalasēhi candassa // GāSa.280

gandhēṇa appaṇō māliāṇa ṇōmāliā ṇa phuṭṭihaï
aṇṇō kō vi haāsāi maṁsalō parimaluggārō // GāSa.281

phalasampattīa samōṇaāi tuṅgāi phalavipattīē
hiaāi supurisāṇaṁ mahātarūṇaṁ va siharāiṁ // GāSa.282

āsāsēi pariaṇaṁ parivattantīa pahiajāāē
ṇitthāmuvvattaṇavaliahatthamuhalō valaasaddō // GāSa.283

tuṅgo ccia hōi maṇō maṇaṁsiṇō antimāsu vi dasāsu
atthamaṇammi vi raïṇō kiraṇā uddhaṁ cia phuranti // GāSa.284

poṭṭaṁ bharanti saüṇā vi māuā appaṇō aṇuvviggā
vihaluddharaṇasahāvā huvanti jaï kē vi sappurisā // GāSa.285

ṇa viṇā sabbhāvēṇaṁ gheppaï paramatthajāṇuō lōō
kō juṇṇamañjaraṁ kañjiēṇa vēāriuṁ taraï // GāSa.286

raṇṇāu taṇaṁ raṇṇāu pāṇiaṁ savvadō saaṅgāhaṁ
taha vi maāṇa maīṇa a āmaraṇantāi pemmāiṁ // GāSa.287

tāvam avaṇēi ṇa tahā candaṇapaṅkō vi kāmimihuṇāṇaṁ
jaha dūsahē vi gimhē aṇṇoṇṇāliṅgaṇasuhellī // GāSa.288

tuppāṇaṇā kiṇō acchasi tti paripucchiāi vahuāi
viuṇāvēḍhiajahaṇatthalāi lajjōṇaaṁ hasiaṁ // GāSa.289

hiaa ccēa vilīṇō ṇa sāhiō jāṇiūṇa gharasāraṁ
vandhavaduvvaaṇaṁ miva dōhalaō duggaavahūē // GāSa.290

dhāvaï vialiadhammillasicaasañjamaṇavāvaḍakaraggā
caṇḍilabhaavivalāantaḍimbhaparimaggiṇī ghariṇī // GāSa.291

jaha jaha uvvahaï vahū ṇavajovvaṇamaṇaharāi aṅgāi
taha taha sē taṇuāaï majjhō daïō a paḍivakkhō // GāSa.292

jaha jaha jarāpariṇaō hōi paī duggaō virūō vi
kulavāliāṇa taha taha ahiaaraṁ vallahō hōi // GāSa.293

ēsō māmi juāṇō vāraṁ vārēṇa jaṁ aḍaaṇāō
gimhē gāmekkavaḍōdaaṁ va kicchēṇa pāvanti // GāSa.294

gāmavaḍassa piucchā āvaṇḍumuhāṇa paṇḍuracchāhaṁ
hiaēṇa samaṁ asaīṇa paḍaï vāāhaaṁ pattaṁ // GāSa.295

pecchaï aladdhalakkhaṁ dīhaṁ ṇīsasaï suṇṇaaṁ hasaï
jaha jampaï aphuḍatthaṁ taha sē hiaaṭṭhiaṁ kiṁ pi // GāSa.296

gahavaï gaō mha saraṇaṁ rakkhasu ēaṁ ti aḍaaṇā bhaṇiuṁ
sahasāgaassa turiaṁ païṇo ccia jāram appēi // GāSa.297

hiaēchiassa dijjaü taṇuāantiṁ ṇa pecchaha piucchā
hiaēchiō mha kattō bhaṇiuṁ mōhaṁ gaā kuarī // GāSa.298

khiṇṇassa urē païṇō ṭhavēi gimhāvaraṇharamiassa
ollaṁ galantakusumaṁ ṇhāṇasuandhaṁ cihurabhāraṁ // GāSa.299

aha sarasadantamaṇḍalakavōlapaḍimāgaō maacchīē
antōsindūriasaṅkhavattakaraṇiṁ vahaï candō // GāSa.300

aha amha āaō ajja kulaharāō tti cheñchaī jāraṁ
sahasāgaassa turiaṁ païṇō kaṇṭhammi lāēi // GāSa.301

pusiā kaṇṇāharaṇēndaṇīlakiraṇāhaā sasimaūhā
māṇiṇivaaṇammi sakajjalaṁsusaṅkāi daïēṇa // GāSa.302

eddahamettammi jaē sundaramahilāsahassabhariē vi
aṇuharaï ṇavara tissā vāmaddhaṁ dāhiṇaddhassa // GāSa.303

jaha jaha vāēi piō taha taha ṇaccāmi cañcalē pemmē
vallī valēi aṅgaṁ sahāvathaddhē vi rukkhammi // GāSa.304

dukkhēhi labbhaï piō laddhō dukkhēhi hōi sāhīṇō
laddhō vi aladdho ccia jaï jaha hiaaṁ taha ṇa hōi // GāSa.305

avvō aṇuṇaasuhakaṅkhirīa akaaṁ kaaṁ kuṇantīē
saralasahāvō vi piō aviṇaamaggaṁ valā ṇīō // GāSa.306

hatthēsu a pāēsu a aṅguligaṇaṇāi aïgaā diahā
ēṇhiṁ uṇa kēṇa gaṇijjaü tti bhaṇiuṁ ruaï muddhā // GāSa.307

kīramuhasacchahēhiṁ rēhaï vasuhā palāsakusumēhiṁ
vuddhassa calaṇavandaṇapaḍiēhi va bhikkhusaṅghēhiṁ // GāSa.308

jaṁ jaṁ pihulaṁ aṅgaṁ taṁ taṁ jāaṁ kisōari kisaṁ tē
jaṁ taṁ taṇuaṁ taṁ taṁ pi ṇiṭṭhiaṁ kiṁ tha māṇēṇa // GāSa.309

ṇa guṇēṇa hīraï jaṇō hīraï jō jēṇa bhāviō tēṇa
mottūṇa pulindā mottiāi guñjāu gēṇhanti // GāSa.310

laṅkālaāṇa puttaa vasantamāsekkaladdhapasarāṇa
āpīalōhiāṇaṁ vīhēi jaṇō palāsāṇaṁ // GāSa.311

ghettūṇa cuṇṇamuṭṭhiṁ harisūsuiāi vēamāṇāē
bhisiṇēmi tti piaamaṁ hatthē gandhōdaaṁ jāaṁ // GāSa.312

puṭṭhiṁ pusasu kisōari palōharaṅkollapattacittaliaṁ
chēāhi diarajāāhi ujjuē mā kalijjihisi // GāSa.313

acchīi tā thaïssaṁ dōhi vi hatthēhi tammi diṭṭhammi
aṅgaṁ kalaṁvakusumaṁ va pulaïaṁ kaha ṇu ḍhakkissaṁ // GāSa.314

jhañjhāvāuttiṇiē gharammi rōūṇa ṇīsahaṇisaṇṇaṁ
dāvēi va gaavaïaṁ vijjujjōō jalaharāṇaṁ // GāSa.315

bhuñjasu jaṁ sāhīṇaṁ kattō lōṇaṁ kugāmariddhammi
suhaa salōṇēṇa vi kiṁ tēṇa siṇēhō jahiṁ ṇatthi // GāSa.316

suhapucchiāi haliō muhapaṅkaasurahipavaṇaṇivvaviaṁ
taha piaï paaïkaḍuaṁ pi ōsahaṁ jaha ṇa ṇiṭṭhāi // GāSa.317

aha sā tahiṁ tahiṁ vvia vāṇīravaṇammi cuvakasaṅkēā
tuha daṁsaṇaṁ vimaggaï pabbhaṭṭaṇihāṇaṭhāṇaṁ ca // GāSa.318

daḍharōsakalusiassa vi suaṇassa muhāhi vippiaṁ kantō
rāhumuhammi vi sasiṇō kiraṇā amaaṁ via muanti // GāSa.319

avamāniō vi ṇa tahā dummijjaï sajjaṇō vihavahīṇō
paḍikāuṁ asamatthō māṇijjantō jaha parēṇa // GāSa.320

kalahantarē vi aviṇiggaāi hiaammi jaramuvagaāiṁ
suaṇakaāi rahassāi ḍahaï āukkhaē aggī // GāSa.321

lumbīō aṅgaṇamāhavīṇa dāraggalāu jāāu
āsāsō panthapalōaṇē vi piṭṭhō gaavaīṇaṁ // GāSa.322

piadaṁsaṇasuharasamaüliāi jaï sē ṇa honti ṇaaṇāiṁ
tā kēṇa kaṇṇaraïaṁ lakkhijjaï kuvalaaṁ tissā // GāSa.323

cikkhillakhuttahalamuhakaḍḍhaṇasiḍhilē païmmi pāsuttē
appattamōhaṇasuhā ghaṇasamaaṁ pāmarī savaï // GāSa.324

dummēnti dēnti sokkhaṁ kuṇanti aṇurāaaṁ ramāvēnti
araïraïvandhavāṇaṁ ṇamō ṇamō maaṇavāṇāṇaṁ // GāSa.325

kusumamaā vi aïkharā aladdhaphaṁsā vi dūsahapaāvā
bhindantā vi raïarā kāmassa sarā vahuviappā // GāSa.326

īsaṁ jaṇēnti dāvēnti mammahaṁ vippiaṁ sahāvēnti
virahē ṇa dēnti mariuṁ ahō guṇā tassa vahumaggā // GāSa.327

ṇīāi ajja ṇikkiva piṇaddhaṇavaraṅgaāi varaīē
gharaparivāḍīa pahēṇaāi tuha daṁsaṇāsāē // GāSa.328

sūijjaï hēmantammi duggaō phumphuāsuandhēṇa
dhūmakavilēṇa pariviralatantuṇā juṇṇapaḍaēṇa // GāSa.329

kharasippīrullihiāi kuṇaï pahiō himāgamapahāē
āamaṇajalolliahatthaphaṁsamasiṇāi aṅgāiṁ // GāSa.330

ṇakkhukkhuḍiaṁ sahaāramañjariṁ pāmarassa sīsammi
vandiṁ miva hīrantiṁ bhamarajuāṇā aṇusaranti // GāSa.331

sūracchalēṇa puttaa kassa tumaṁ añjaliṁ paṇāmēsi
hāsakaḍakkhummissā ṇa honti dēvāṇa jokkārā // GāSa.332

muhavijjhaviapaīvaṁ ṇiruddhasāsaṁ sasaṅkiullāvaṁ
savahasaarakkhioṭṭhaṁ cōriaramiaṁ suhāvēi // GāSa.333

gēacchalēṇa bhariuṁ kassa tumaṁ ruasi ṇibbharukkaṇṭhaṁ
maṇṇupaḍiruddhakaṇṭhaddhaṇintakhaliakkharullāvaṁ // GāSa.334

vahalatamāhaarāī ajja paütthō paī gharaṁ suṇṇaṁ
taha jaggēsu saajjia ṇa jahā amhē musijjāmō // GāSa.335

sañjīvaṇōsahaṁ miva suassa rakkhaï aṇaṇṇavāvārā
sāsū ṇavabbhadaṁsaṇakaṇṭhāgaajīviaṁ sōṇhaṁ // GāSa.336

ṇūṇaṁ hiaaṇihittāi vasasi jāāi amha hiaammi
aṇṇaha maṇōrahā mē sāhasu kaha tīa viṇṇāā // GāSa.337

taï suhaa aīsantē tissā acchīhi kaṇṇalaggēhiṁ
diṇṇaṁ ghōliravāhēhi pāṇiaṁ daṁsaṇasuhāṇaṁ // GāSa.338

uppekkhāgaa tuha muhadaṁsaṇapaḍiruddhajīviāsāi
duhiāi maē kālō kettiamettō vva ṇēavvō // GāSa.339

vōlīṇālakkhiarūajovvaṇā putti kaṁ ṇa dūmēsi
diṭṭhā paṇaṭṭhapōrāṇajaṇavaā jammabhūmi vva // GāSa.340

pariōsaviasiēhiṁ bhaṇiaṁ acchīhi tēṇa jaṇamajjhē
paḍivaṇṇaṁ tīa vi uvvamantasēēhi aṅgēhiṁ // GāSa.341

ekkakkamasandēsāṇurāavaḍḍhantakōuhallāiṁ
dukkhaṁ asamattamaṇōrahāi acchanti mihuṇāiṁ // GāSa.342

jaï sō ṇa vallaho ccia gottaggahaṇēṇa tassa sahi kīsa
hōi muhaṁ tē raviaraphaṁsavisaṭṭaṁ va tāmarasaṁ // GāSa.343

māṇadumaparusapavaṇassa māmi savvaṅgaṇivvuiarassa
avaūhaṇassa bhaddaṁ raïṇāḍaapuvvaraṅgassa // GāSa.344

ṇiaāṇumāṇaṇīsaṅka hiaa dē pasia virama ettāhē
amuṇiaparamatthajaṇāṇulagga kīsa mha lahuēsi // GāSa.345

ōsahiajaṇō païṇā salāhamāṇēṇa aïciraṁ hasiō
candō tti tujjha vaaṇē viiṇṇakusumañjalivilakkhō // GāSa.346

jhijjantēhi aṇudiṇaṁ paccakkhammi vi tumammi aṅgēhiṁ
vālaa pucchijjantī ṇa āṇimō kassa kiṁ bhaṇimō // GāSa.347

aṅgāṇaṁ taṇuāraa sikkhāvaa dīharōiavvāṇaṁ
viṇaāikkamaāraa mā mā ṇaṁ pamhasijjāsu // GāSa.348

aṇṇaha ṇa tīraï ccia parivaḍḍhantagaruaṁ piaamassa
maraṇaviṇōēṇa viṇā viramāvēuṁ virahadukkhaṁ // GāSa.349

vaṇṇantīhi tuha guṇē vahusō amhēhi chiñchaīpuraō
vālaa saam ēa kaō si dullahō kassa kuppāmō // GāSa.350

jāō sō vi vilakkhō maē vi hasiūṇa gāḍham uvaūḍhō
paḍhamōsariassa ṇiaṁsaṇassa gaṇṭhiṁ vimaggantō // GāSa.351

kaṇḍujjuā varāī ajja taē sā kaāvarāhēṇa
alasāiaruṇṇaviambhiāi diahēṇa sikkhaviā // GāSa.352

avarāhēhi vi ṇa tahā pattia jaha maṁ imēhi dummēsi
avahatthiasabbhāvēhi suhaa dakkhiṇṇabhaṇiēhiṁ // GāSa.353

mā jūra piāliṅgaṇasarahasabhamirīṇa vāhulaïāṇaṁ
tuṇhikka paruṇṇēnaṁ imiṇā māṇaṁsiṇi muhēṇaṁ // GāSa.354

mā vacca pupphalāvira dēvā uaañjalīhi tūsanti
gōlāṇaīa puttaa sīlummūlāi kūlāiṁ // GāSa.355

vaaṇē vaaṇammi calantasīsasuṇṇāvahāṇahuṅkāraṁ
sahi dēntī ṇīsāsantarēsu kīsa mha dūmēsi // GāSa.356

sabbhāvaṁ pucchantī vālaa rōāviā tuha piāē
ṇa tthi ccia kaasavahaṁ hāsummissaṁ bhaṇantīē // GāSa.357

ettha maē ramiavvaṁ tīa samaṁ cintiūṇa hiaēṇa
pāmarakarasēullā ṇivaḍaï tuvarī vavijjantī // GāSa.358

gahavaïsuocciēsu vi phalahīveṇṭēsu uaha vahuāi
mōhaṁ bhamaï pulaïō vilaggasēaṅgulī hatthō // GāSa.359

ajjaṁ mōhaṇasuhiaṁ mua tti mottuṁ palāiē haliē
daraphuḍiaveṇṭabhārōṇaāi hasiaṁ va phalahīē // GāSa.360

ṇīsāsukkampiapulaïēhi jāṇanti ṇacciuṁ dhaṇṇā
amhārisīhi diṭṭhē piammi appā vi vīsariō // GāSa.361

taṇuēṇa vi taṇuijjaï khīṇēṇa vi khijjaē valā imiṇā
majjhatthēṇa vi majjhēṇa putti kaha tujjha paḍivakkhō // GāSa.362

vāhi vva vejjarahiō dhaṇarahiō saaṇamajjhavāsō vva
riuriddhidaṁsaṇaṁ miva dūsahaṇīō tuha viōō // GāSa.363

kō ttha jaammi samatthō thaïuṁ vitthiṇṇaṇimmaluttuṅgaṁ
hiaaṁ tujjha ṇarāhiva gaaṇaṁ va paōharē mottuṁ // GāSa.364

āaṇṇēi aḍaaṇā kuḍuṅgaheṭṭhammi diṇṇasaṅkēā
aggapaapelliāṇaṁ mammaraaṁ juṇṇapattāṇaṁ // GāSa.365

ahilēnti surahiṇīsasiaparimalāvaddhamaṇḍalaṁ bhamarā
amuṇiacandaparihavaṁ apuvvakamalaṁ muhaṁ tissā // GāSa.366

dhīrāvalaṁvirīa vi guruaṇapuraō tumammi vōlīṇē
paḍiō sē acchiṇimīlaṇēṇa pamhaṭṭhiō vāhō // GāSa.367

bharimō sē saaṇaparaṁmuhīa vialantamāṇapasarāi
kaïavasuttuvvattaṇathaṇaalasappellaṇasuhelliṁ // GāSa.368

phaggucchavaṇiddōsaṁ kēṇa vi kaddamapasāhaṇaṁ diṇṇaṁ
thaṇaalasamuhapaloṭṭantasēadhōaṁ kiṇō dhuasi // GāSa.369

kiṁ ṇa bhaṇiō si vālaa gāmaṇidhūāi guruaṇasamakkhaṁ
aṇimisam īsīsi valantavaaṇaṇaaṇaddhatiṭṭhēhiṁ // GāSa.370

ṇaaṇabbhantaraghōlantavāhabharamantharāi diṭṭhīē
puṇaruttapeccharīē vālaa kiṁ jaṁ ṇa bhaṇiō si // GāSa.371

jō sīsammi viiṇṇō majjha juāṇēhi gaṇavaī āsi
taṁ cia ēṇhiṁ paṇamāmi haajarē hōhi santuṭṭhā // GāSa.372

antōhuttaṁ ḍajjhaï jāāsuṇṇē gharē haliaüttō
ukkhāaṇihāṇāi va ramiaṭṭhāṇāi pecchantō // GāSa.373

ṇiddābhaṅgō āvaṇḍurattaṇaṁ dīharā a ṇīsāsā
jāanti jassa virahē tēṇa samaṁ kīrisō māṇō // GāSa.374

tēṇa ṇa marāmi maṇṇūhi pūriā ajja jēṇa rē suhaa
taggaamaṇā marantī mā tujjha puṇō vi laggissaṁ // GāSa.375

avarajjhasu vīsaddhaṁ savvaṁ tē suhaa visahimō amhē
guṇaṇibbharammi hiaē pattia dōsā ṇa māanti // GāSa.376

bhariuccarantapasariapiasambharaṇapisuṇō varāīē
parivāhō via dukkhassa vahaï ṇaaṇaṭṭhiō vāhō // GāSa.377

jaṁ jaṁ karēsi jaṁ jaṁ jampasi jaha jaha tumaṁ ṇiacchēsi
taṁ tam aṇusikkhirīē dīhō diahō ṇa sampaḍaï // GāSa.378

bhaṇḍantīa taṇāiṁ sottuṁ diṇṇāi jāi pahiassa
tāi ccēa pahāē ajjā āaḍḍhaï ruantī // GāSa.379

vasaṇammi aṇuvviggā vihavammi agavviā bhaē dhīrā
honti ahiṇṇasahāvā samēsu visamēsu sappurisā // GāSa.380

ajja sahi kēṇa gōsē kaṁ pi maṇē vallahaṁ bharantēṇa
amhaṁ maaṇasarāhaahiaavaṇapphōḍaṇaṁ gīaṁ // GāSa.381

uṭṭhantamahārambhē thaṇaē daṭṭhūṇa muddhavahuāē
ōsaṇṇakavōlāē ṇīsasiaṁ paḍhamaghariṇīē // GāSa.382

garuachuhāuliassa vi vallahakariṇīmuhaṁ bharantassa
sarasō muṇālakavalō gaassa hatthe ccia milāṇō // GāSa.383

pasia piē kā kuviā suaṇu tumaṁ paraaṇammi kō kōvō
kō hu parō ṇāha tumaṁ kīsa aüṇṇāṇa mē sattī // GāSa.384

ēhisi tumaṁ ti ṇimisaṁ va jaggiaṁ jāmiṇīa paḍhamaddhaṁ
sēsaṁ santāvaparavvasāi varisaṁ va vōlīṇaṁ // GāSa.385

avalaṁvaha mā saṅkaha ṇa imā gahalaṅghiā paribbhamaï
atthakkagajjiubbhantahitthahiaā pahiajāā // GāSa.386

kēsararaavicchaḍḍē maarandō hōi jettiō kamalē
jaï bhamara tettiō aṇṇahiṁ pi tā sōhasi bhamantō // GāSa.387

pecchanti aṇimisacchā pahiā haliassa piṭṭhapaṇḍuriaṁ
dhūaṁ duddhasamudduttarantalacchiṁ via saaṇhā // GāSa.388

kassa bharasi tti bhaṇiē kō mē atthi tti jampamāṇīē
uvviggarōirīē amhē vi ruāviā tīē // GāSa.389

pāapaḍiaṁ ahavvē kiṁ dāṇi ṇa uṭṭhavēsi bhattāraṁ
ēaṁ cia avasāṇaṁ dūraṁ pi gaassa pemmassa // GāSa.390

taḍaviṇihiaggahatthā vāritaraṅgēhi ghōliraṇiaṁvā
sālūrī paḍiviṁvē purisāanti vva paḍihāi // GāSa.391

sikkariamaṇiamuhavēviāi dhuahatthasiñjiavvāi
sikkhantu vōḍahīō kusumbha tumhaṁ pasāēṇa // GāSa.392

jettiamettā racchā ṇiaṁva kaha tettiō ṇa jāō si
jēṇa chivijjaï guruaṇalajjōsariō vi sō suhaō // GāSa.393

maragaasūīviddhaṁ va mottiaṁ piaï āaaggīvō
mōrō pāusaālē taṇaggalaggaṁ uaavinduṁ // GāSa.394

ajjāi ṇīlakañcuabhariuvvariaṁ vihāi thaṇavaṭṭaṁ
jalabhariajalaharantaradaruggaaṁ candaviṁvaṁ va // GāSa.395

rāaviruddhaṁ va kahaṁ pahiō pahiassa sāhaï sasaṅkaṁ
jattō amvāṇa dalaṁ tattō daraṇiggaaṁ kiṁ pi // GāSa.396

dhaṇṇā tā mahilāō jā daïaṁ siviṇaē vi pecchanti
ṇidda ccia tēṇa viṇā ṇa ēi kā pecchaē siviṇaṁ // GāSa.397

parihariakaṇaakuṇḍalagaṇḍatthalamaṇaharēsu savaṇēsu
aṇṇua samaavasēṇaṁ parihijjaï tālaveṇṭajuaṁ // GāSa.398

majjhaṇhapatthiassa vi gimhē pahiassa haraï santāvaṁ
hiaaṭṭhiajāāmuhamaaṅkajōṇhājalappavahō // GāSa.399

bhaṇa kō ṇa rūsaï jaṇō patthijjantō adēsaālammi
raïvāvaḍā ruvantaṁ piaṁ pi puttaṁ savaï māā // GāSa.400

ḍajjhasi ḍajjhasu kutthasi kutthasu aha phuḍasi hiaa tā phuḍasu
taha vi parisēsio ccia sō khu maē galiasabbhāvō // GāSa.401

daṭṭhūṇa randatuṇḍaggaṇiggaaṁ ṇiasuassa dāḍhaggaṁ
bhoṇḍī viṇā vi kajjēṇa gāmaṇiaḍē javē caraï // GāSa.402

hēlākaraggakaḍḍhiajalarikkaṁ sāaraṁ paāsantō
jaaï aṇiggahavaḍavaggibhariagaaṇō gaṇāhivaī // GāSa.403

ēēṇa ccia kaṅkelli tujjha taṁ ṇa tthi jaṁ ṇa pajjattaṁ
uvamijjaï jaṁ tuha pallavēṇa varakāmiṇīhatthō // GāSa.404

rasia viaḍḍha vilāsia samaaṇṇua saccaaṁ asōō si
varajuvaïcalaṇakamalāhaō vi jaṁ viasasi saaṇhaṁ // GāSa.405

valiṇō vāāvaṁhē cojjaṁ ṇiuṇattaṇaṁ ca paaḍantō
surasatthakaāṇandō vāmaṇarūvō harī jaaï // GāSa.406

vijjhāvijjaï jalaṇō gahavaïdhūāi vitthaasihō vi
aṇumaraṇaghaṇāliṅgaṇapiaamasuhasijjiraṅgīē // GāSa.407

jāramasāṇasamubbhavabhūisuhapphaṁsasijjiraṅgīē
ṇa samappaï ṇavakāvāliṇīa uddhūlaṇārambhō // GāSa.408

ekkō paṇhaaï thaṇō vīō pulaēi ṇahamuhālihiō
puttassa piaamassa a majjhaṇisaṇṇāi ghariṇīa // GāSa.409

ettāi ccia mōhaṁ jaṇēi vālattaṇē vi vaṭṭantī
gāmaṇidhuā visalaa vva vaḍḍhiā kāhii aṇatthaṁ // GāSa.410

apahuppantaṁ mahimaṇḍalammi ṇahasaṇṭhiaṁ ciraṁ hariṇō
tārāupphappaarañciaṁ va taïaṁ paaṁ ṇamaha // GāSa.411

suppaü taïō vi gaō jāmō tti sahīu kīsa maṁ bhaṇaha
sēhāliāṇa gandhō ṇa dēi sottuṁ suaha tumhē // GāSa.412

kaha sō ṇa sambharijjaï jō mē taha saṇṭhiāi aṅgāiṁ
ṇivvattiē vi suraē ṇijjhāaï suraarasiō vva // GāSa.413

sukkhantavahalakaddamaghammavisūrantakamaḍhapāḍhīṇaṁ
diṭṭhaṁ aïṭṭhaüvvaṁ kālēṇa talaṁ taḍāassa // GāSa.414

cōriaraasaddhāluṇi mā putti bhammasu andhaārammi
ahiaaraṁ lakkhijjasi tamabhariē dīvaasiha vva // GāSa.415

vāhittā paḍivaaṇaṁ ṇa dēi rūsēi ekkamekkassa
asaī kajjēṇa viṇā palippamāṇē ṇaīkacchē // GāSa.416

āma asaï mha ōsara païvvaē ṇa tuha maïliaṁ gottaṁ
kiṁ uṇa jaṇassa jāa vva caṇḍilaṁ tā ṇa kāmēmō // GāSa.417

ṇiddaṁ lahanti kahiaṁ suṇanti khaliakkharaṁ ṇa jampanti
jāhi ṇa diṭṭhō si tumaṁ tāo ccia suhaa suhiāō // GāSa.418

vālaa tumāi diṇṇaṁ kaṇṇē kāūṇa vōrasaṅghāḍiṁ
lajjāluiṇī vi vahū gharaṁ gaā gāmaracchāē // GāSa.419

aha sō vilakkhahiaō maē ahavvāi agahiāṇuṇaō
paravajjaṇaccirīhiṁ tumhēhi uvekkhiō ṇintō // GāSa.420

dīsantō ṇaaṇasuhō ṇivvudijaṇaṇō karēhi vi chivantō
abbhatthiō ṇa labbhaï candō vva piō kalāṇilaō // GāSa.421

jē līṇabhamarabharabhaggagocchaā āsi ṇaïaḍucchaṅgē
kālēṇa vañjulā piavaassa tē khaṇṇuā jāā // GāSa.422

khaṇabhaṅgurēṇa pemmēṇa māuā dūmia mhi ettāhē
siviṇaaṇihilambhēṇa va diṭṭhapaṇaṭṭhēṇa lōammi // GāSa.423

cāō sahāvasaralaṁ vicchuhaï saraṁ guṇammi ṇivaḍantaṁ
vaṅkassa ujjuassa a saṁvandhō kiṁ ciraṁ hōi // GāSa.424

paḍhamaṁ vāmaṇavihiṇā pacchā hu kaō viambhamāṇēṇa
thaṇajualēṇa imīē mahumahaṇēṇa vva valivandhō // GāSa.425

mālaïkusumāi kuluñciūṇa mā jāṇa ṇivvuō sisirō
kāavvā ajja vi ṇigguṇāṇa kundāṇa sāmiddhī // GāSa.426

tuṅgāṇa visēsaṇirantarāṇa sarasavaṇaladdhasōhāṇaṁ
kaakajjāṇa bhaḍāṇa va thaṇāṇa paḍaṇaṁ pi ramaṇijjaṁ // GāSa.427

parimalaṇasuhā garuā aladdhavivarā salakkhaṇāharaṇā
thaṇaā kavvālāa vva kassa hiaē ṇa lagganti // GāSa.428

khippaï hārō thaṇamaṇḍalāhi taruṇīhi ramaṇaparirambhē
acciaguṇā vi guṇiṇō lahanti lahuattaṇaṁ kālē // GāSa.429

aṇṇō kō vi sahāvō vammahasihiṇō halā haāsassa
vijjhāi ṇīrasāṇaṁ hiaē sarasāṇa pajjalaï // GāSa.430

taha tassa māṇaparivaḍḍhiassa cirapaṇaavaddhamūlassa
māmi paḍantassa suō saddō vi ṇa pemmarukkhassa // GāSa.431

pāapaḍiō ṇa gaṇiō piaṁ bhaṇantō vi appiaṁ bhaṇiō
vaccantō vi ṇa ruddhō bhaṇa kassa kaē kaō māṇō // GāSa.432

pusaï khaṇaṁ dhuaï khaṇaṁ papphōḍaï takkhaṇaṁ aāṇantī
muddhavahū thaṇavaṭṭē diṇṇaṁ daïēṇa ṇakkhavaaṁ // GāSa.433

vāsārattē uṇṇaapaōharē jovvaṇē vva vōlīṇē
paḍhamekkakāsakusumaṁ dīsaï paliaṁ va dharaṇīē // GāSa.434

kattha gaaṁa raïviṁvaṁ kattha paṇaṭṭhāu candatārāu
gaaṇē valāavantiṁ kālō hōraṁ va kaṭṭhēi // GāSa.435

aviralapaḍantaṇavajaladhārārajjughaḍiaṁ paattēṇa
apahuttō ukkhiviuṁ rasaï va mēhō mahiṁ uaha // GāSa.436

ō hiaa ōhidiahaṁ taïā paḍivajjiūṇa daïassa
atthakkāula vīsambhaghāi kiṁ taï samāḍhattaṁ // GāSa.437

jō vi ṇa āṇaï tassa vi kahēi bhaggāi tēṇa valaāiṁ
aïujjuā varāī ahava piō sē haāsāē // GāSa.438

sāmāi garuajovvaṇavisēsabhariē kavōlamūlammi
pijjaï ahōmuhēṇa va kaṇṇavaaṁsēṇa lāvaṇṇaṁ // GāSa.439

sēulliasavvaṅgī gottaggahaṇēṇa tassa suhaassa
dūiṁ appāhēntī tassēa gharaṅgaṇaṁ pattā // GāSa.440

jammantarē vi calaṇē jīēṇaṁ maaṇa tujjha accissaṁ
jaï taṁ pi tēṇa vāṇēṇa vijjhasē jēṇa haṁ viddhā // GāSa.441

ṇiavakkhārōviadēhabhāraṇiuṇaṁ rasaṁ lahantēṇa
viasāviūṇa pijjaï mālaïkaliā mahuarēṇa // GāSa.442

kuruṇāhō via pahiō dummijjaï māhavassa miliēṇa
bhīmēṇa jahicchāē dāhiṇavāēṇa chippantō // GāSa.443

jāva ṇa kōsaviāsaṁ pāvaï īsīsi mālaīkaliā
maarandapāṇalōhilla bhamara tāva ccia malēsi // GāSa.444

akaaṇṇua tujjha kaē pāusarāīsu jaṁ maē khuṇṇaṁ
uppekkhāmi alajjira ajja vi taṁ gāmacikkhillaṁ // GāSa.445

rēhaï galantakēsakkhalantakuṇḍalalalantahāralaā
addhuppaïā vijjāhari vva purisāirī vālā // GāSa.446

jaï bhamasi bhamasu ēmēa kaṇha sōhaggagavvirō goṭṭhē
mahilāṇaṁ dōsaguṇē viāriuṁ jaï khamō si tumaṁ // GāSa.447

sañjhāsamaē jalapūriañjaliṁ vihaḍiekkavāmaaraṁ
gōrīa kōsapāṇujjaaṁ va pamahāhivaṁ ṇamaha // GāSa.448

gāmaṇiṇō savvāsu vi piāsu aṇumaraṇagahiavēsāsu
mammacchēēsu vi vallahāi uvariṁ valaï diṭṭhī // GāSa.449

māmi sarisakkharāṇa vi atthi visēsō paampiavvāṇaṁ
ṇēhamaïāṇam aṇṇō aṇṇō uvarōhamaïāṇaṁ // GāSa.450

hiaāhintō pasaranti jāi aṇṇāi tāi vaaṇāi
ōsarasu kiṁ imēhiṁ aharantaramettabhaṇiēhiṁ // GāSa.451

kaha sā sōhaggaguṇaṁ maē samaṁ vahaï ṇigghiṇa tumammi
jīa harijjaï ṇāmaṁ hariūṇa a dijjaē majjha // GāSa.452

sahi sāhasu sabbhāvēṇa pucchimō kiṁ asēsamahilāṇaṁ
vaḍḍhanti karattha ccia valaā daïē paütthammi // GāSa.453

bhamaï paridō visūraï ukkhiviuṁ sē karaṁ pasārēi
kariṇō paṅkakkhuttassa ṇēhaṇialāviā kariṇī // GāSa.454

raïkēlihiaṇiaṁsaṇakarakisalaaruddhaṇaaṇajualassa
ruddassa taïaṇaaṇaṁ pavvaïpariuṁviaṁ jaaï // GāSa.455

dhāvaï puraō pāsēsu bhamaï diṭṭhīpahammi saṇṭhāi
ṇavalaïkarassa tuha haliaütta dē paharasu varāiṁ // GāSa.456

kārimam āṇandavaḍaṁ bhāmijjantaṁ vahūa sahiāhiṁ
pecchaï kumārijārō hāsummīsēhi acchīhiṁ // GāSa.457

saṇiaṁ saṇiaṁ laliaṅgulīa maaṇavaḍalāaṇaṇihēṇa
vandhaï dhavalavvaṇavaṭṭaaṁ va vaṇiāharē taruṇī // GāSa.458

raïviramalajjiāō appattaṇiaṁsaṇāu sahasa tti
ḍhakkanti piaamāliṅgaṇēṇa jahaṇaṁ kulavahūō // GāSa.459

pāaḍiaṁ sōhaggaṁ taṁvāē uaha goṭṭhamajjhammi
duṭṭhavusahassa siṅgē acchiuḍaṁ kaṇḍuantīē // GāSa.460

ua sambhamavikkhittaṁ ramiavvaalampaḍāi asaīē
ṇavaraṅgaaṁ kuḍaṅgē dhaaṁ va diṇṇaṁ aviṇaassa // GāSa.461

hatthapphaṁsēṇa jaraggavī vi paṇhaaï dōhaaguṇēṇa
avalōiapaṇhuiriṁ puttaa puṇṇēhi pāvihisi // GāSa.462

masiṇaṁ caṅkammantī paē paē kuṇaï kīsa muhabhaṅgaṁ
ṇūṇaṁ sē mēhaliā jahaṇagaaṁ chivaï ṇahavantiṁ // GāSa.463

saṁvāhaṇasuharasatōsiēṇa dēntēṇa tuha karē lakkhaṁ
calaṇēṇa vikkamāiccacariam anusikkhiaṁ tissā // GāSa.464

pāapaḍaṇāṇa muddhē rahasavalāmōḍicuṁviavvāṇaṁ
daṁsaṇamettapasaṇṇē cukkā si suhāṇa vahuāṇaṁ // GāSa.465

dē suaṇu pasia ēṇhiṁ puṇō vi sulahāi rūsiavvāiṁ
ēsā maacchi maalañchaṇujjalā galaï chaṇarāī // GāSa.466

āvaṇṇāi kulāiṁ do ccia jāṇanti uṇṇaïṁ ṇēuṁ
gōrīa hiaadaïō ahavā sālāhaṇaṇarindō // GāSa.467

ṇikkhandhadurārōhaṁ puttaa mā pāḍaliṁ samāruhasu
ārūḍhaṇivaḍiā kē imīa ṇa kaā haāsāē // GāSa.468

gāmaṇigharammi attā ekka ccia pāḍalā ihaggāmē
vahupāḍalaṁ ca sīsaṁ diarassa ṇa sundaraṁ ēaṁ // GāSa.469

aṇṇāṇa vi honti muhē pamhaladhavalāi dīhakasaṇāi
ṇaaṇāi sundarīṇaṁ taha vi hu daṭṭhuṁ ṇa āṇanti // GāSa.470

haṁsēhi va tuha raṇajalaasamaabhaacaliavihalavakkhēhiṁ
parisēsiapommāsēhi māṇasaṁ gammaï riūhiṁ // GāSa.471

duggaagharammi ghariṇī rakkhantī āulattaṇaṁ païṇō
pucchiadōhalasaddhā puṇō vi uaaṁ cia kahēi // GāSa.472

āaṁvalōaṇāṇaṁ ollaṁsuapāaḍōrujahaṇāṇaṁ
avaraṇhamajjirīṇaṁ kaēṇa kāmō vahaï cāvaṁ // GāSa.473

kē uvvariā kē iha ṇa khaṇḍiā kē ṇa luttaguruvihavā
ṇaharāi vēsiṇīō gaṇaṇārēhāu va vahanti // GāSa.474

virahēṇa mandarēṇa va hiaaṁ duddhōahiṁ va mahiūṇa
ummūliāi avvō amhaṁ raaṇāi va suhāiṁ // GāSa.475

ujjuaraē ṇa tūsaï vaṅkammi vi āamaṁ viappēi
ettha ahavvāi maē piē piaṁ kaha ṇu kāavvaṁ // GāSa.476

vahuvihavilāsarasiē suraē mahilāṇa kō uvajjhāō
sikkhaï asikkhiāi vi savvō ṇēhāṇuvandhēṇa // GāSa.477

vaṇṇavasiē viatthasi saccaṁ cia sō tuē ṇa sambhaviō
ṇa hu honti tammi diṭṭhē sutthāvatthāi aṅgāiṁ // GāSa.478

āsaṇṇavivāhadiṇē ahiṇavavahusaṅgamussuamaṇassa
paḍhamaghariṇīa suraaṁ varassa hiaē ṇa saṇṭhāi // GāSa.479

jaï lōaṇindiaṁ jaï amaṅgalaṁ jaï vi mukkamajjāaṁ
pupphavaïdaṁsaṇaṁ taha vi dēi hiaassa ṇivvāṇaṁ // GāSa.480

jaï ṇa chivasi pupphavaïṁ puraō tā kīsa vāriō ṭhāsi
chittō si culaculantēhi dhāviūṇa ămha hatthēhi // GāSa.481

ujjāgaraakasāiagaruacchī mōhamaṇḍaṇavilakkhā
lajjaï lajjāluiṇī sā suhaa sahīṇa vi varāī // GāSa.482

ṇa vi taha aïgaruēṇa vi tammaï hiaē bharēṇa gabbhassa
jaha vivarīaṇihuaṇaṁ piammi sōṇhā apāvantī // GāSa.483

agaṇiajaṇāvavāaṁ avahatthiaguruaṇaṁ varāīē
tuha galiadaṁsaṇāsāi tīa valiuṁ ciraṁ ruṇṇaṁ // GāSa.484

hiaaṁ hiaē ṇihiaṁ cittālihia vva tuha muhē diṭṭhī
āliṅgaṇarahiāiṁ ṇavaraṁ jhijjanti aṅgāiṁ // GāSa.485

ahaaṁ viōataṇuī dusahō virahāṇalō calaṁ jīaṁ
appāhijjaü kiṁ sahi jāṇasi taṁ cēa jaṁ juttaṁ // GāSa.486

tuha virahujjāgaraō siviṇē vi ṇa dēi daṁsaṇasuhāi
vāhēṇa pahālōaṇaviṇōaṇaṁ sē haaṁ taṁ pi // GāSa.487

aṇṇāvarāhakuviō jaha taha kālēṇa gacchaï pasāaṁ
vēsattaṇāvarāhē kuviaṁ kaha taṁ pasāēmi // GāSa.488

dīsasi piāi jampasi sabbhāvō suhaa ettio ccēa
phālēiūṇa hiaaṁ sāhasu kō dāvaē kassa // GāSa.489

uaaṁ lahiuṁ uttāṇiāṇaṇā honti kē vi savisēsaṁ
rittā ṇamanti suiraṁ rahaṭṭaghaḍia vva kāpurisā // GāSa.490

bhaggapiasaṅgamaṁ kettiaṁ va jōṇhājalaṁ ṇahasarammi
candaarapaṇālaṇijharaṇivahapaḍantaṁ ṇa ṇiṭṭhāi // GāSa.491

sundarajuāṇajaṇasaṅkulē vi tuha daṁsaṇaṁ vimaggantī
raṇṇē va bhamaï diṭṭhī varāiāē samuvviggā // GāSa.492

aïkōvaṇā vi sāsū ruāviā gaavaīa sōṇhāē
pāapaḍanōṇaāē dōsu vi galiēsu valaēsu // GāSa.493

rōvanti vva araṇṇē dūsaharaïkiriṇaphaṁsasantattā
aïtārajhilliviruēhi pāavā gimhamajjhaṇhē // GāSa.494

paḍhamaṇilīṇamahuramahulōhillāliulavaddhajhaṅkāraṁ
ahimaarakiraṇaṇiuruṁvacuṁviaṁ dalaï kamalavaṇaṁ // GāSa.495

gottakkhalaṇaṁ sōūṇa piaamē ajja tīa chaṇadiahē
vajjhamahisassa māla vva maṇḍaṇaṁ uaha paḍihāi // GāSa.496

mahamahaï malaavāō attā vārēi maṁ gharā ṇintiṁ
aṅkollaparimalēṇa vi jō kkhu muō sō muo ccēa // GāSa.497

muhapecchaō paī sē sā vi hu savisēsadaṁsaṇummaïā
dō vi kaatthā puhaïṁ amahilapurisaṁ va maṇṇanti // GāSa.498

khēmaṁ kattō khēmaṁ jō sō khujjaṁvaō gharaddārē
tassa kira matthaāō kō vi aṇatthō samuppaṇṇō // GāSa.499

rasiajaṇahiaadaïē kaïvacchalapamuhasukaïṇimmaïē
sattasaammi samattaṁ pañcamagāhāsaaṁ ēaṁ // GāSa.500

āucchaṇavicchāaṁ jāāi muhaṁ ṇiacchamāṇēṇa
pahiēṇa sōaṇialāviēṇa gantuṁ cia ṇa iṭṭhaṁ // GāSa.501

sūīvēhē musalaṁ vicchuhamāṇēṇa ḍaḍḍhalōēṇa
ekkaggāmē vi piō samēhi acchīhi vi ṇa diṭṭhō // GāSa.502

ajjaṁ pi dāva ekkaṁ mā maṁ vārēhi piasahi ruantiṁ
kalliṁ uṇa tammi gaē jaï ṇa muā tā ṇa rōissaṁ // GāSa.503

ēhi tti vāharantammi piaamē uaha ōṇaamuhīē
viuṇāvēḍhiajahaṇatthalāi lajjōṇaaṁ hasiaṁ // GāSa.504

mārēsi kaṁ ṇa muddhē imēṇa rattantatikkhavisamēṇa
bhulaācāvaviṇiggaatikkhaaraddhacchibhallēṇa // GāSa.505

tuha daṁsaṇē saaṇhā saddaṁ sōūṇa ṇiggaā jāiṁ
taï vōlīṇē tāiṁ paāi vōḍhavvaā jāā // GāSa.506

īsāmacchararahiē hi ṇivviārēhi māmi acchīhiṁ
ēṇhiṁ jaṇō jaṇam miva ṇiacchaē kuha ṇa jhijjāmō // GāSa.507

vāuddhaasicaavihāviōrudiṭṭhēṇa dantamaggēṇa
vahumāā tōsijjaï ṇihāṇakalasassa va muhēṇa // GāSa.508

hiaammi vasasi ṇa karēsi maṇṇuaṁ taha vi ṇēhabhariēhiṁ
saṅkijjasi juaïsahāvagaliadhīrēhi amhēhiṁ // GāSa.509

aṇṇaṁ pi kiṁ pi pāvihisi mūḍha mā tamma dukkhamettēṇa
hiaa parāhīṇajaṇaṁ mahanta tuha kettiaṁ ēaṁ // GāSa.510

vēsō si jīa paṁsula ahiaaraṁ sā hu vallahā tujjha
ia jāṇiūṇa vi maē ṇa īsiaṁ ḍaḍḍhapemmassa // GāSa.511

sā āma suhaa guṇarūasōhirī āma ṇigguṇā ahaaṁ
bhaṇa tīa jō ṇa sarisō kiṁ sō savvō jaṇō maraü // GāSa.512

santam asantaṁ dukkham suhaṁ ca jāō gharassa jāṇanti
tā puttaa mahilāō sēsāu jarā maṇussāṇaṁ // GāSa.513

hasiēhi uvālambhā accuvaārēhi khijjiavvāiṁ
aṁsūhi bhaṇḍaṇāiṁ ēsō maggō sumahilāṇaṁ // GāSa.514

ullāvō mā dijjaü lōaviruddhaṁ ti ṇāma kāūṇa
samuhāvaḍiē kō uṇa vēsē diṭṭhiṁ ṇa pāḍēi // GāSa.515

sāhīṇapiaamō duggaō vi maṇṇaï kaattham appāṇaṁ
piarahiō uṇa puhaviṁ pi pāviuṁ duggao ccēa // GāSa.516

kiṁ ruasi kiṁ va sōasi kiṁ kuppasi suaṇu ekkamekkassa
pemmaṁ visaṁ va visamaṁ sāhasu kō rumbhiuṁ taraï // GāSa.517

tē a juāṇā tā gāmasampaā taṁ ca amha tāruṇṇaṁ
akkhāṇaaṁ va lōō kahēi amhē vi taṁ suṇimō // GāSa.518

vāhōhabhariagaṇḍāharāi bhaṇiaṁ vilakkhahasirīē
ajja vi kiṁ rūsijjaï savahāvatthaṁ gaaṁ pemmaṁ // GāSa.519

vaṇṇagghaatuppamuhiṁ jō maṁ aïāarēṇa cuṁvantō
ēṇhiṁ sō bhūsaṇabhūsiaṁ pi alasāaï chivantō // GāSa.520

ṇīlavaḍapāuaṅgi tti mā hu ṇaṁ pariharijjāsu
paṭṭaṁsuaṁ pi ṇaddhaṁ raammi avaṇijjaï ccēa // GāSa.521

saccaṁ kalahē kalahē suraārambhā puṇō ṇavā honti
māṇō uṇa māṇaṁsiṇi garuō pemmaṁ viṇāsēi // GāSa.522

māṇummattāi maē akāraṇaṁ kāraṇaṁ kuṇantīē
addaṁsaṇēṇa pemmaṁ viṇāsiaṁ pōḍhavāēṇa // GāSa.523

aṇuūlaṁ cia vottuṁ vahuvallaha vallahē vi vēsē vi
kuviaṁ ca pasāēuṁ sikkhaï lōō tumāhintō // GāSa.524

lajjā cattā sīlaṁ ca khaṇḍiaṁ ajasaghōsaṇā diṇṇā
jassa kaēṇaṁ piasahi so ccēa jaṇō jaṇō jāō // GāSa.525

hasiaṁ aïṭṭhadantaṁ bhamiam aṇikkantadēhalīdēsaṁ
diṭṭam aṇukkhittamuhaṁ ēsō maggō kulavahūṇaṁ // GāSa.526

dhūlimaïlō vi paṅkaṅkiō vi taṇaraïadēhabharaṇō vi
taha vi gaïndō garuattaṇēṇa ḍhakkaṁ samuvvahaï // GāSa.527

karamari kīsa ṇa gammaï kō gavvō jēṇa masiṇagamaṇā si
adiṭṭhadantaṁ hasirīa jampiaṁ cōra jāṇihisi // GāSa.528

thōraṁsuēhi ruṇṇaṁ savattivaggēṇa pupphavaïāē
bhuasiharaṁ païṇō pecchiūṇa siralaggatuppaliaṁ // GāSa.529

lōō jūraï jūraü vaaṇijjaṁ hōi hōu taṁ ṇāma
ēhi ṇimajjasu pāsē pupphavaï ṇa ēi mē ṇiddā // GāSa.530

jaṁ jaṁ pulaēmi disaṁ puraō lihiō vva īsasē tattha
tuha paḍimāparivāḍiṁ vahaï va saalaṁ disācakkaṁ // GāSa.531

ōsaraï dhuṇaï sāhaṁ khokkhāmuhalō puṇō samullihaï
jaṁvūphalaṁ ṇa gēṇhaï bhamarō tti kaī paḍhamaḍakkō // GāSa.532

ṇa chivaï hattēṇa kaī kaṇḍūibhaēṇa pattalaṇiuñjē
daralaṁvigocchakaïkacchusacchahaṁ vāṇarīhatthaṁ // GāSa.533

sarasā vi sūsaï ccia jāṇaï dukkhāi muddhahiaā vi
rattā vi paṇḍura ccia jāā varaī tuha viōē // GāSa.534

āruhaï juṇṇaaṁ khujjaaṁ pi jaṁ uaha vallarī taüsī
ṇīluppalaparimalavāsiassa saraassa sō dōsō // GāSa.535

uppahapahāviajaṇō paviambhiakalaalō pahaatūrō
avvō so ccēa chaṇō tēṇa viṇā gāmaḍāhō vva // GāSa.536

ullāvantēṇa ṇa hōi kassa pāsaṭṭhiēṇa thaḍḍēṇa
saṅkā masāṇapāavalaṁviacōrēṇa va khalēṇa // GāSa.537

asamattagaruakajjē ēṇhiṁ pahiē gharaṁ ṇiattantē
ṇavapāusō piucchā hasaï va kuḍaaṭṭahāsēhiṁ // GāSa.538

daṭṭhūṇa uṇṇamantē mēhē āmukkajīviāsāē
pahiaghariṇīa ḍimbhō ōruṇṇamuhīa saccaviō // GāSa.539

avihavalakkhaṇavalaaṁ ṭhāṇaṁ ṇēntō puṇō puṇō galiaṁ
sahisattho ccia māṇaṁsiṇīa valaāraō jāō // GāSa.540

pahiavahū vivarantaragaliajalollē gharē aṇollaṁ pi
uddēsaṁ aviraavāhasalilaṇivahēṇa ollēi // GāSa.541

jīhāi kuṇanti piaṁ honti a hiaammi ṇivvuiṁ kāuṁ
pīḍijjantā vi rasaṁ jaṇēnti ucchū kulīṇā a // GāSa.542

dīsaï ṇa cūamaülaṁ attā ṇa a vāi malaagandhavahō
pattaṁ vasantamāsaṁ sāhaï ukkaṇṭhiaṁ cēa // GāSa.543

aṁvavaṇē bhamaraülaṁ ṇa viṇā kajjēṇa ūsuaṁ bhamaï
kattō jalaṇēṇa viṇā dhūmassa sihāu dīsanti // GāSa.544

daïakaraggahaluliō dhammillō sīhugandhiaṁ vaaṇaṁ
maaṇammi ettiaṁ cia pasāhaṇaṁ haraï taruṇīṇaṁ // GāSa.545

gāmataruṇīu hiaaṁ haranti chēāṇa thaṇaharillīō
maaṇē kusumbharāillakañcuābharaṇamettāō // GāSa.546

ālōanta disāō sasanta jambhanta ganta rōanta
mucchanta paḍanta khalanta pahia kiṁ tē paütthēṇa // GāSa.547

daṭṭhūṇa taruṇasuraaṁ vivihavilāsēhi karaṇasōhillaṁ
dīvō vi taggaamaṇō gaaṁ pi tellaṁ ṇa lakkhēi // GāSa.548

puṇaruttakarapphālaṇam uhaataḍullihaṇapīḍaṇasaāiṁ
jūhāhivassa māē puṇō vi jaï ṇammaā sahaï // GāSa.549

vōḍasuṇaō vivaṇṇō attā mattā paī vi aṇṇatthō
phaḍahī vi mōḍiā mahisaēṇa kō kassa sāhēu // GāSa.550

sakaaggaharahasuttāṇiāṇaṇā piaï piamuhaviiṇṇaṁ
thōaṁ thōaṁ rōsōsahaṁ va ua māṇiṇī maïraṁ // GāSa.551

girisottō tti bhuaṅgaṁ mahisō jīhāi lihaï santattō
mahisassa kaṇhapattharajharō tti sappō piaï lālaṁ // GāSa.552

pañjarasāriṁ attā ṇa ṇēsi kiṁ ettha raïharāhintō
vīsambhajampiāiṁ ēsā lōāṇa paaḍēi // GāSa.553

eddahamettē gāmē ṇa paḍaï bhikka tti kīsa maṁ bhaṇasi
dhammia karañjabhañjaa jaṁ jīasi taṁ pi dē vahuaṁ // GāSa.554

jantia gulaṁ vimaggasi ṇa a mē icchāi vāhasē jantaṁ
aṇarasia kiṁ ṇa āṇasi ṇa rasēṇa viṇā gulō hōi // GāSa.555

pattaṇiaṁvapphaṁsā ṇhāṇuttiṇṇāi sāmalaṅgīē
jalavinduēhi cihurā ruanti vandhassa va bhaēṇa // GāSa.556

gāmaṅgaṇaṇiaḍiakaṇhavakkha vaḍa tujjha dūram aṇulaggō
tattillapaḍikkhaabhōiō vi gāmō ṇa uvviggō // GāSa.557

suppaṁ ḍaḍḍhaṁ caṇaā ṇa bhajjiā sō juā aïkkantō
attā vi gharē kuviā bhūāṇa va vāiō vaṁsō // GāSa.558

pisuṇēnti kāmiṇīṇaṁ jalalukkapiāvaūhaṇasuhelliṁ
kaṇḍaïakavōlupphullaṇiccalacchīi vaaṇāi // GāSa.559

ahiṇavapāusarasiēsu sŏhaï sāmāiēsu diahēsu
rahasapasāriagīvāṇa ṇacciaṁ mōravundāṇaṁ // GāSa.560

mahisakkhandhavilaggaṁ ghōlaï siṅgāhaaṁ simisimantaṁ
āhaavīṇājhaṅkārasaddamuhalaṁ masaavundaṁ // GāSa.561

rēhanti kumuadalaṇiccalaṭṭhiā mattamahuaraṇihāā
sasiaraṇīsēsapaṇāsiassa gaṇṭhi vva timirassa // GāSa.562

uaha tarukōḍarāō ṇikkantaṁ pūsuāṇa riñchōliṁ
saraē jariō vva dumō pittaṁ va salōhiaṁ vamaï // GāSa.563

dhārādhuvvantamuhā laṁviavakkhā ṇiuñciaggīvā
vaïvēḍhaṇēsu kāā sūlāhiṇṇa vva dīsanti // GāSa.564

ṇa vi taha anālavantī hiaaṁ dūmēi māṇiṇī ahiaṁ
jaha dūraviambhiagaruarōsamajjhatthabhaṇiēhiṁ // GāSa.565

gandhaṁ agghāantaa pikkakalaṁvāṇa vāhabhariaccha
āsasu pahiajuāṇaa ghariṇimuhaṁ mā ṇa pecchihisi // GāSa.566

gajja mahaṁ cia uvariṁ savvatthāmēṇa lōhahiaassa
jalahara laṁvālaïaṁ mā rē mārēhisi varāiṁ // GāSa.567

paṅkamaïlēṇa chīrekkapāiṇā diṇṇajāṇuvaḍaṇēṇa
ānandijjaï haliō puttēṇa va sālichettēṇa // GāSa.568

kaha mē pariṇaïālē khalasaṅgō hōhii tti cintantō
ōṇaamuhō sasūō ruaï va sālī tusārēṇa // GāSa.569

sañjhārāotthaïō dīsaï gaaṇammi paḍivaācandō
rattaduūlantariō thaṇaṇahalēhō vva ṇavavahūē // GāSa.570

aï diara kiṁ ṇa pecchasi āāsaṁ kiṁ muhā palōēsi
jāāi vāhumūlammi addhaandāṇa parivāḍiṁ // GāSa.571

vāāi kiṁ bhaṇijjaü kettiamettaṁ va likkhaē lēhē
tuha virahē jaṁ dukkhaṁ tassa tumaṁ cēa gahiatthō // GāSa.572

maaṇaggiṇō vva dhūmaṁ mōhaṇapicchiṁ va lōadiṭṭhīē
jovvaṇadhaaṁ va muddhā vahaï suandhaṁ ciurabhāraṁ // GāSa.573

rūaṁ siṭṭhaṁ cia sē asēsapurisē ṇiattiacchēṇa
vāhollēṇa imīē ajampamāṇēṇa vi muhēṇa // GāSa.574

rundāravindamandiramaarandāṇandiāliriñchōlī
jhaṇajhaṇaï kasaṇamaṇimēhala vva mahumāsalacchīē // GāSa.575

kassa karō vahupuṇṇapphalekkataruṇō tuhaṁ visammihaï
thaṇapariṇāhē mammahaṇihāṇakalasē vva pārōhō // GāSa.576

cōrā sabhaasataṇhaṁ puṇō puṇō pēsaanti diṭṭhīō
ahirakkhiaṇihikalasē vva pōḍhavaïāthanucchaṅgē // GāSa.577

uvvahaï ṇavataṇaṅkurarōmañcapasāhiāi aṅgāiṁ
pāusalacchīa paōharēhi paripelliō viñjhō // GāSa.578

āma vahalā vaṇālī muhalā jalaraṅkuṇō jalaṁ sisiraṁ
aṇṇaṇaīṇa vi rēvāi taha vi aṇṇē guṇā kē vi // GāSa.579

ēha imīa ṇiacchaha pariṇaamālūrasacchahē thaṇaē
tuṅgē sappurisamaṇōrahē vva hiaē amāantē // GāSa.580

hatthāhatthiṁ aham ahamiāi vāsāgamammi mēhēhiṁ
avvō kiṁ pi rahassaṁ chaṇṇaṁ pi ṇahaṅgaṇaṁ galaï // GāSa.581

kettiamettaṁ hōhii sōhaggaṁ piaamassa bhamirassa
mahilāmaaṇachuhāulakaḍakkhavikkhēvagheppantaṁ // GāSa.582

ṇiadhaṇiaṁ uvaūhasu kukkuḍasaddēṇa jhatti paḍivuddhō
paravasahivāsasaṅkira ṇiaē vi gharammi mā bhāsu // GāSa.583

kharapavaṇaraagalatthiagiriūḍāvaḍaṇabhiṇṇadēhassa
dhukkādhukkaï jīaṁ va vijjuā kālamēhassa // GāSa.584

mēhamahisassa ṇajjaï uarē suracāvakōḍibhiṇṇassa
kandantassa saviaṇaṁ antaṁ va palaṁvaē vijjū // GāSa.585

ṇavapallavaṁ visaṇṇā pahiā pecchanti cūarukkhassa
kāmassa lōhiuppaṅgarāiaṁ hatthabhallaṁ va // GāSa.586

mahilāṇaṁ cia dōsō jēṇa pavāsammi gavviā purisā
dō tiṇṇi jāva ṇa maranti tā ṇa virahā samappanti // GāSa.587

vālaa dē vacca lahuṁ maraï varāī alaṁ vilaṁvēṇa
sā tujjha daṁsaṇēṇa vi jīvejja ṇa ettha sandēhō // GāSa.588

taṁmirapasariahuavahajālōlipalīviē vaṇābhōē
kiṁsuavaṇaṁ ti kaliūṇa muddhahariṇō ṇa ṇikkamaï // GāSa.589

ṇihuaṇasippaṁ taha sāriāi ullāviaṁ mha gurupuraō
jaha taṁ vēlaṁ māē ṇa āṇimō kattha vaccāmō // GāSa.590

paccaggupphulladalullasantamaarandapāṇalēhalaō
taṁ ṇa tthi kundakaliāi jaṁ ṇa bhamarō mahaï kāuṁ // GāSa.591

sō kō vi guṇāisaō ṇa āṇimō māmi kundalaïāē
acchīhiṁ cia pāuṁ ahilassaï jēṇa bhamarēhiṁ // GāSa.592

ekka ccia rūaguṇaṁ gāmaṇidhūā samuvvahaï
aṇimisaṇaaṇō saalō jīē dēvīkaō gāmō // GāSa.593

maṇṇē āsāo ccia ṇa pāviō piaamāhararasassa
tiasēhi jēṇa raaṇāarāhi amaaṁ samuddhariaṁ // GāSa.594

āaṇṇāaḍḍhiaṇisiabhallamammāhaāi hariṇīē
addaṁsaṇō piō hōhii tti valiuṁ ciraṁ ditthō // GāSa.595

visamaṭṭhiapikkekkaṁvadaṁsaṇē tujjha sattughariṇīa
kō kō ṇa patthiō pahiāṇaṁ ḍimbhē ruantammi // GāSa.596

mālārī laliulluliavāhumūlēhi taruṇahiaāiṁ
ullūraï sajjullūriāi kusumāi dāvēntī // GāSa.597

majjhō piō kuaṇḍō pallijuāṇā savattīō
jaha jaha vaḍḍhanti thaṇā taha taha jhijjanti pañca vāhīē // GāSa.598

mālārīē vellahalavāhumūlāvalōaṇasaaṇhō
aliaṁ pi bhamaï kusumagghapucchirō paṁsulajuāṇō // GāSa.599

rasiajaṇahiaadaïē kaïvacchalapamuhasukaïṇimmaïē
sattasaammi samattaṁ saṭṭhaṁ gāhāsaaṁ ēaṁ // GāSa.600

akaaṇṇua ghaṇavaṇṇaṁ ghaṇavaṇṇantariataraṇiaraṇiaraṁ
jaï rē rē vāṇīraṁ rēvāṇīraṁ pi ṇō bharasi // GāSa.601

mandaṁ pi ṇa āṇaï haliaṇandaṇō iha hi ḍaḍḍhagāmammi
gahavaïsuā vivajjaï avejjaē kassa sāhāmō // GāSa.602

ekkakkamaparirakkhaṇapahārasamuhē kuraṅgamihuṇammi
vāhēṇa maṇṇuvialantavāhadhōaṁ dhaṇuṁ mukkaṁ // GāSa.603

tā suhaa vilaṁva khaṇaṁ bhaṇāmi kīa vi kaēṇa alam ahavā
aviāriakajjārambhaāriṇī maraü ṇa bhaṇissaṁ // GāSa.604

bhōiṇidiṇṇapahēṇaacakkhiadussikkhiō haliaüttō
ettāhē aṇṇapahēṇaāṇa chīvollaaṁ dēi // GāSa.605

paccūsamaūhāvaliparimalaṇasamūsasantavattāṇaṁ
kamalāṇa raaṇiviramē jialōasirī mahaṁmahaï // GāSa.606

vāuvvelliasāhuli thaēsu phuḍadantamaṇḍalaṁ jahaṇaṁ
caḍuāraaṁ païṁ mā hu putti jaṇahāsiaṁ kuṇasu // GāSa.607

vīsatthahasiaparisakkiāṇa paḍhamaṁ jalañjalī diṇṇō
pacchā vahūa gahiō kuḍaṁvabhārō ṇimajjantō // GāSa.608

gammihisi tassa pāsaṁ sundari mā tuara vaḍḍhaü miaṅkō
duddhē duddhaṁ miva candiāi kō pecchaï muhaṁ dē // GāSa.609

jaï jūraï jūraü ṇāma māmi paralōavasaṇiō lōō
taha vi valā gāmaṇiṇandaṇassa vaaṇē valaï diṭṭhī // GāSa.610

gēhaṁ va vittarahiaṁ ṇijjharakuharaṁ va salilasuṇṇaïaṁ
gōhaṇarahiaṁ goṭṭhaṁ va tīa vaaṇaṁ tuha viōē // GāSa.611

tuha daṁsaṇēṇa jaṇiō imīa lajjāulāi aṇurāō
duggaamaṇōrahō via hiaa ccia jāi pariṇāmaṁ // GāSa.612

jaṁ taṇuāaï sā tuha kaēṇa kiṁ jēṇa pucchasi hasantō
aha gimhē maha paaī evvaṁ bhaṇiūṇa ōruṇṇā // GāSa.613

vaṇṇakkamarahiassa vi ēsa guṇō ṇavari cittakammassa
ṇimisaṁ pi jaṁ ṇa muñcaï piō jaṇō gāḍham uvaūḍhō // GāSa.614

avihattasandhivandhaṁ paḍhamarasubbhēapāṇalōhillō
uvvelliuṁ ṇa āṇaï khaṇḍaï kaliāmuhaṁ bhamarō // GāSa.615

daravēvirōrujualāsu maüliacchīsu luliacihurāsu
purisāirīsu kāmō piāsu sajjāuhō hōi // GāSa.616

jaṁ jaṁ tē ṇa suhāaï taṁ taṁ ṇa karēmi jaṁ mam' āattaṁ
ahaaṁ cia jaṁ ṇa suhāmi suhaa taṁ kiṁ mam' āattaṁ // GāSa.617

vāvāravisaṁvāaṁ saalāvaavāṇa kuṇaï haalajjā
savaṇāṇa uṇō gurusaṁṇihē vi ṇa ṇiruñjhaï ṇiōaṁ // GāSa.618

kiṁ bhaṇaha maṁ sahīō mā mara dīsihaï sō jiantīē
kajjālāō ēsō siṇēhamaggō uṇa ṇa hōi // GāSa.619

ekkallamaō diṭṭhīa maïa taha pulaïō saaṇhāē
piajāassa jaha dhaṇuṁ paḍiaṁ vāhassa hatthāō // GāSa.620

ṇaliṇīsu bhamasi parimalasi sattalaṁ mālaïṁ pi ṇō muasi
taralattaṇaṁ tuha ahō mahuara jaï pāḍalā haraï // GāSa.621

dōaṅgulaakavālaapiṇaddhasavisēsaṇīlakañcuiā
dāvēi thaṇatthalavaṇṇiaṁ va taruṇī juajaṇāṇaṁ // GāSa.622

rakkhēi puttaaṁ matthaēṇa occhōaaṁ paḍicchantī
aṁsūhi pahiaghariṇī ollijjantaṁ ṇa lakkhēi // GāSa.623

saraē sarammi pahiā jalāi kandoṭṭasurahigandhāi
dhavalacchāi saaṇhā pianti daïāṇa va muhāiṁ // GāSa.624

abbhantarasarasāō uvariṁ pavvāavaddhapaṅkāō
caṅkammantammi jaṇē samūsasanti vva racchāō // GāSa.625

muhapuṇḍarīachāāi saṇṭhiē uaha rāahaṁsē vva
chaṇapiṭṭhakuṭṭaṇucchaliadhūlidhavalē thaṇē vahaï // GāSa.626

taha tēṇa vi sā diṭṭhā tīa vi taha tassa pēsiā diṭṭhī
jaha dōṇha vi samaaṁ cia ṇivvuttaraāi jāāi // GāSa.627

vāuliāparisōsaṇaṇiuñjapattalaṇasulahasaṅkēā
sōhaggakaṇaakasavaṭṭa gimha mā kaha vi jhijjihisi // GāSa.628

dussikkhiaraaṇapasikkhaēhi ghiṭṭhō si pattharē tāva
jā tilamettaṁ vaṭṭasi maragaa kā tujjha mullakahā // GāSa.629

jaha cintēi pariaṇō āsaṅkaï jaha a tassa paḍivakkhō
vālēṇa vi gāmaṇiṇandaṇēṇa taha rakkhiā pallī // GāSa.630

aṇṇēsu pahia pucchasu vāhaaputtēsu pusiacammāiṁ
amhaṁ vāhajuāṇō hariṇēsu dhaṇuṁ ṇa ṇāmēi // GāSa.631

gaavahuvēhavvaarō puttō mē ekkakaṇḍaviṇivāī
taha sōṇhāi pulaïō jaha kaṇḍavaraṇḍaaṁ vahaï // GāSa.632

viñjhāruhaṇālāvaṁ pallī mā kuṇaü gāmaṇī sasaï
paccujjiviō jaï kaha vi suṇaï tā jīviaṁ muaï // GāSa.633

appāhēi marantō puttaṁ pallīvaī paattēṇa
maha ṇāmēṇa jaha tumaṁ ṇa lajjasē taha karejjāsu // GāSa.634

aṇumaraṇapatthiāē paccāgaajīviē piaamammi
vēhavvamaṇḍaṇaṁ kulavahūa sōhaggaaṁ jāaṁ // GāSa.635

mahumacchiāi daṭṭhaṁ daṭṭhūṇa muhaṁ piassa sūṇoṭṭhaṁ
īsāluī pulindī rukkhacchāaṁ gaā aṇṇaṁ // GāSa.636

dhaṇṇā vasanti ṇīsaṅkamōhaṇē vahalapattalavaïmmi
vāandōlaṇaōṇaviavēṇugahaṇē giriggāmē // GāSa.637

pupphullaghaṇakalaṁvā ṇiddhōasilāalā muiamōrā
pasarantojjharamuhalā ucchāhantē giriggāmā // GāSa.638

taha parimaliā gōvēṇa tēṇa hatthaṁ pi jā ṇa ollēi
sa ccia khaḍaṇā ēṇhiṁ pecchaha kuḍadōhiṇī jāā // GāSa.639

dhavalō jiaï tuha kaē dhavalassa kaē jianti giṭṭhīō
jia taṁvē amha vi jīviēṇa goṭṭhaṁ tumāattaṁ // GāSa.640

agghāi chivaï cuṁvaï ṭhavēi hiaammi jaṇiarōmañcō
jāākavōlasarisaṁ pecchaha pahiō mahuapupphaṁ // GāSa.641

ua ollijjaï mōhaṁ bhuaṅgakittīa kaḍaalaggāi
ojjharadhārāsaddhāluēṇa sīsaṁ vaṇagaēṇa // GāSa.642

kamalaṁ muanta mahuara pikkakaïtthāṇa gandhalōhēṇa
ālekkhalaḍḍuaṁ pāmarō vva chiviūṇa jāṇihisi // GāSa.643

gijjantē maṅgalagāiāhi varagottadiṇṇaaṇṇāē
sōuṁ va ṇiggaō uaha hontavahuāi rōmañcō // GāSa.644

maṇṇē āaṇṇantā āsaṇṇavivāhamaṅgaluggīaṁ
tēhi juāṇēhi samaṁ hasanti maṁ vēasakuḍuṅgā // GāSa.645

uagaacaütthimaṅgalahontaviōasavisēsalaggēhi
tīa varassa a sēaṁsuēhi ruṇṇaṁ va hatthēhiṁ // GāSa.646

ṇa a diṭṭhiṁ ṇēi muhaṁ ṇa a chiviuṁ dēi ṇā lavaï kiṁ pi
taha vi hu kiṁ pi rahassaṁ ṇavavahusaṅgō piō hōi // GāSa.647

aliapasuttavalantammi ṇavavarē ṇavavahūa vēvantō
saṁvelliōrusañjamiavatthagaṇṭhiṁ gaō hatthō // GāSa.648

pucchijjantī ṇa bhaṇaï gahiā papphuraï cuṁviā ruaï
tuṇhikkā ṇavavahuā kaāvarāhēṇa uvaūḍhā // GāSa.649

tatto ccia honti kahā viasanti tahiṁ tahiṁ samappanti
kiṁ maṇṇē māucchā ekkajuāṇō imō gāmō // GāSa.650

jāi vaaṇāi amhē vi jampimō tāi jampaï jaṇō vi
tāiṁ cia tēṇa pajampiāi hiaaṁ suhāvēnti // GāSa.651

savvāarēṇa maggaha piaṁ jaṇaṁ jaï suhēṇa vō kajjaṁ
jaṁ jassa hiaadaïaṁ taṁ ṇa suhaṁ jaṁ tahiṁ ṇa tthi // GāSa.652

dīsantō diṭṭhisuhō cintijjanta maṇavallahō attā
ullāvanta suisuhō piō jaṇō ṇicca ramaṇijjō // GāSa.653

ṭhāṇabbhaṭṭhā parigaliapīṇaā uṇṇaīa paricattā
amhē uṇa ṭhēripaōhara vva uare ccia ṇisanṇā // GāSa.654

paccūsāgaa rañjiadēha piālōa lōaṇāṇanda
aṇṇattakhaviasavvari ṇahabhūsaṇa diṇavaï ṇamō dē // GāSa.655

vivarīasuraalēhaḍa pucchasi maha kīsa gabbhasambhūiṁ
ōattē kumbhamuhē jalalavakaṇiā vi kiṁ ṭhāi // GāSa.656

accāsaṇṇavivāhē samaṁ jasōāi taruṇagōvīhiṁ
vaḍḍhantē mahumahaṇē saṁvandhā ṇiṇhuvijjanti // GāSa.657

jaṁ jaṁ ālihaï maṇō āsāvattīhi hiaaphalaammi
taṁ taṁ vālō vva vihī ṇihuaṁ hasiūṇa pamhusaï // GāSa.658

aṇuhuttō karaphaṁsō saalaalāpuṇṇa puṇṇadiahammi
vīāsaṅgakisaṅgaa ēṇhiṁ tuha vandimō calaṇē // GāSa.659

dūrantariē vi piē kaha vi ṇiattāi majjha ṇaaṇāi
hiaaṁ uṇa tēṇa samaṁ ajja vi aṇivāriaṁ bhamaï // GāSa.660

tassa kahākantaïē saddāaṇṇaṇasamōsariakōvē
samuhālōaṇakampiri uvaūḍhā kiṁ pavajjihisi // GāSa.661

bharaṇamiaṇīlasāhaggakhaliacalaṇaddhavihuavakkhaüḍā
tarusiharēsu vihaṅgā kaha kaha vi lahanti saṇṭhāṇaṁ // GāSa.662

aharamahupāṇaghōrilliāi jaṁ ca ramiō si savisēsaṁ
asaï alajjiri vahusikkhiri tti mā ṇāha maṇṇihisi // GāSa.663

khāṇēṇa a pāṇēṇa a taha gahiō maṇḍalō aḍaaṇāi
jaha jāraṁ ahiṇandaï bhukkaï gharasāmiē ēntē // GāSa.664

kaṇḍantēṇa akaṇḍaṁ pallīmajjhammi viaḍakōandaṁ
païmaraṇāhi vi ahiaṁ vāhēṇa ruāviā attā // GāSa.665

amhē ujjuasīlā piō vi piasahi viārapariōsō
ṇa hu aṇṇā kā vi gaī vāhōhā kaha pusijjantu // GāSa.666

dhavalō si jaï vi sundari taha vi tuē majjha rañjiaṁ hiaaṁ
rāabhariē vi hiaē suhaa ṇihittō ṇa rattō si // GāSa.667

cañcupuḍāhaavialiasahaārarasēṇa sittadēhassa
kīrassa maggalaggaṁ gandhandhaṁ bhamaï bhamaraülaṁ // GāSa.668

ettha ṇimajjaï ettā ettha ahaṁ ettha pariaṇō saalō
panthia rattīandhaa mā maha saaṇē ṇimajjihisi // GāSa.669

pariōsasundarāiṁ suraēsu lahanti jāi sokkhāi
tāiṁ cia uṇa virahē khāuggiṇṇāi kīranti // GāSa.670

maggaṁ cia alahantō hārō pīṇuṇṇaāṇa thaṇaāṇa
uvviggō bhamaï urē jamuṇāṇaïphēṇapuñjō vva // GāSa.671

ekkēṇa vi vaḍavīaṅkurēṇa saalavaṇarāimajjhammi
taha tēṇa kaō appā jaha sēsadumā talē tassa // GāSa.672

jē jē guṇiṇō jē jē a cāiṇō jē viaḍḍhaviṇṇāṇā
dāridda rē viakkhaṇa tāṇa tumaṁ sāṇurāō si // GāSa.673

jaï kottiō si sundara saalatihīcandadaṁsaṇasuhāṇaṁ
tā masiṇaṁ mōijjantakañcuaṁ pekkhasu muhaṁ sē // GāSa.674

samavisamaṇivvisēsā samantaō mandamandasañcārā
aïrā hōhinti pahā maṇōrahāṇaṁ pi dullaṅghā // GāSa.675

aïdīharāi vahuē sīsē dīsanti vaṁsavattāi
bhaṇiē bhaṇāmi attā tumhāṇa vi paṇḍarā puṭṭhī // GāSa.676

atthakkarūsaṇaṁ khaṇapasijjaṇaṁ aliavaaṇaṇivvandhō
ummaccharasantāvō puttaa paavī siṇēhassa // GāSa.677

pijjaï kaṇṇañjalihiṁ jaṇaravamiliaṁ pi tujjha saṁlāvaṁ
duddhaṁ jalasammiliaṁ sā vālā rāahaṁsi vva // GāSa.678

aï ujjuē ṇa lajjasi pucchijjantī piassa cariāiṁ
savvaṅgasurahiṇō maruvaassa kiṁ kusumariddhīhi // GāSa.679

muddhē apattiantī pavālaaṅkuraaṇiddhalōhiaē
ṇiddhōadhāurāē kīsa sahatthē puṇō dhuasi // GāSa.680

ua sindhavapavvaasacchahāi dhuatūlapuñjasarisāiṁ
sōhanti suaṇu mukkōaāi saraē siabbhāiṁ // GāSa.681

āucchanti sirēhi vivaliēhi ua khaḍiēhi ṇijjantā
ṇippacchimavaliapalōiēhi mahisā kuḍaṅgāi // GāSa.682

pusasu muhaṁ tā puttia vāhōaraṇaṁ visēsaramaṇijjaṁ
mā ēaṁ cia muhamaṇḍaṇaṁ ti sō kāhii puṇō vi // GāSa.683

majjhē paaṇuapaṅkaṁ avahōvāsēsu sāṇacikkhillaṁ
gāmassa sīsasīmantaaṁ va racchāmuhaṁ jāaṁ // GāSa.684

avaraṇhāgaajāmāuassa viuṇēi mōhaṇukkaṇṭhaṁ
vahuāi gharapalōharamajjaṇapisuṇō valaasaddō // GāSa.685

jujjhacavēḍāmōḍiajajjarakaṇṇassa juṇṇamallassa
kacchāvandho ccia bhīrumallahiaaṁ samukkhaṇaï // GāSa.686

āṇandantēna tumaṁ païṇō pahaēṇa paḍahasaddēṇa
malli ṇa lajjasi ṇaccasi dōhaggē pāaḍijjantē // GāSa.687

mā vaccaha vīsambhaṁ imāṇa vahucāḍuammaṇiuṇāṇaṁ
ṇivvattiakajjaparammuhāṇa suṇaāṇa va khalāṇaṁ // GāSa.688

aṇṇaggāmapaütthā kaḍḍhantī maṇḍalāṇa riñchōliṁ
akkhaṇḍiasōhaggā varisasaaṁ jiaü mē suṇiā // GāSa.689

saccaṁ sāhasu dēara taha taha caḍuāraēṇa suṇaēṇa
ṇivvattiakajjaparammuhattaṇaṁ sikkhiaṁ kattō // GāSa.690

ṇippaṇṇasassariddhī sacchandaṁ gāi pāmarō saraē
daliaṇavasālitaṇḍuladhavalamiaṅkāsu rāīsu // GāSa.691

alihijjaï paṅkaalē halālicalaṇēṇa kalamagōvīē
kēārasōarumbhaṇataṁsaṭṭhiakōmalō calaṇō // GāSa.692

diahē diahē sūsaï saṅkēaabhaṅgavaḍḍhiāsaṅkā
āvaṇḍurōṇaamuhī kalamēṇa samaṁ kalamagōvī // GāSa.693

ṇavakammiēṇa ua pāmarēṇa daṭṭhūṇa pāuhārīō
mottavvē jottaapaggahammi avahāsiṇī mukkā // GāSa.694

daṭṭhūṇa hariadīhaṁ gōsē saṇḍhāṇa jūraē haliō
asaīrahassamaggaṁ tusāradhavalē tilacchettē // GāSa.695

saṅkelliō vva ṇijjaï khaṇḍaṁ khaṇḍaṁ kaō vva pīō vva
vāsāgamammi maggō gharahuttamuhēṇa pahiēṇa // GāSa.696

sañjhāgahiajalañjalipaḍimāsaṅkantagōrimuhakamalaṁ
aliaṁ cia phurioṭṭhaṁ vialiamantaṁ haraṁ ṇamaha // GāSa.697

ia sirihālaviraïē pāuakavvammi sattasaē
sattamasaaṁ samattaṁ gāhāṇa sahāvaramaṇijjaṁ // GāSa.698

ēṇhiṁ vārēi jaṇō taïā mūillaō kahiṁ va gaō
jāhē visaṁ va jāaṁ savvaṅgapahōliraṁ pemmaṁ // GāSa.699

kaha taṁ pi tui ṇa ṇāaṁ jaha sā āsandiāṇa vahuāṇaṁ
kāūṇa uccavaciaṁ tuha daṁsaṇalēhaḍā paḍiā // GāSa.700

cōrāṇa kāmuāṇa a pāmarapahiāṇa kukkurō vaḍaï
rē ramaha vahaha vāhayaha ettha taṇuāaē raaṇī // GāSa.701

aṇṇoṇṇakalakkhantarapēsiamēlīṇadiṭṭhipasarāiṁ
do ccia maṇṇē kaabhaṇḍaṇāi samaaṁ pahasiāiṁ // GāSa.702

suhaa iaṁ majjha sahī tujjha viōēṇa dhāriuṁ pāṇē
savvaha cia ṇa samattha tti vujjhiuṁ virama gamaṇāō // GāSa.703

dhaṇṇā vahirandharaā te ccia jīanti māṇusē lōē
ṇa suṇanti pisuṇavaaṇaṁ khalāṇa addhiṁ ṇa pekkhanti // GāSa.704

gāmāruha mhi gāmē vasāmi ṇaaraṭṭhiiṁ ṇa āṇāmi
ṇāariāṇaṁ païṇō harēmi jā hōmi sā hōmi // GāSa.705

ōsara rottuṁ cia ṇimmiāi mā pusasu mē haacchīiṁ
daṁsaṇamettummaïēhi jēhi sīlaṁ tuha ṇa ṇāaṁ // GāSa.706

raṇaraṇaasuṇṇahiaō cintantō virahaduvvalaṁ jāaṁ
amuṇiaṇiavasahī sō vōlīṇō gāmamajjhēṇa // GāSa.707

ettha caütthaṁ viramaï gāhāṇa saaṁ sahāvaramaṇijjaṁ
sōūṇa jaṁ ṇa laggaï hiaē mahurattaṇēṇa amiaṁ pi // GāSa.708

ēsō kaïṇāmaṅkiagāhāpaḍivaddhavaḍḍhiāmōō
sattasaaō samattō sālāhaṇaviraïō kōsō // GāSa.709

suaṇō ṇi dīsaï ccia khalabahulē ḍaḍḍhajīalōammi
jaha kāasaṅkulā taha ṇa haṁsaparivāriā puhavī // GāSa.710

jaṁ mucchiāi ṇa suō kalaṁvagandhēṇa taṁ guṇē paḍiaṁ
iarā gajjiasaddō jīēṇa viṇā ṇa vōlantō // GāSa.711

pīṇapaōharalaggaṁ disāṇa pavasantajalaasamaaviiṇṇaṁ
sōhaggapaḍhamaïṇhaṁ paccāaï saraṇahapahaṁ indadhaṇuṁ // GāSa.712

ettī mattammi thavā puttīmattammi laaṇā bhattī
agaīa avatthāē diahāiṁ bhittaraṁ taraï // GāSa.713

jaṁ asaraṇō vva ḍaḍḍhō gāmō sāhīṇavahujuāṇō vi
sambhamavisaṇṭhulāṇaṁ taṁ duccariaṁ tuha thaṇāṇaṁ // GāSa.714

sō vi juā māṇahaṇō tumaṁ pi māṇassa asahaṇā putti
mattacchalēṇa gammaü surāi uvariṁ pusasu hatthaṁ // GāSa.715

kēaïgandhahagavviāraarañjiāddaṇēhiṁ
kaṇṭhaasavalitaṇutava chaḍḍiabhavalāṇaṁ // GāSa.716

aha suaï diṇṇapaḍivakkhavēaṇā pasiḍhilēhi aṅgēhiṁ
ṇivvattiasuraarasāṇuvandhasuhaṇibbharaṁ vahuā // GāSa.717

jaï tēṇa tujjha vaaṇaṁ ṇa kaaṁ maha kāraṇēṇa a haāsē
sā kīsa khaṇḍiataḍaṁ ṇiāharaṁ dūi dummēsi // GāSa.718

nirmalagaganataḍāgē tārāgaṇakusumabhitētimirē
bhikaravōbālaṁ carati mr̥gāṅkō marāla iva // GāSa.719

diṭṭhāi jaṁ ṇa diṭṭhō saralasahāvāi jaṁ ca ṇā 'laviō
uvaārō jaṁ ṇa kaō taṁ cia kaliaṁ chaïllēhiṁ // GāSa.720

aviralaṇiggaapulaō paaḍiakampō pamukkasikkārō
hēmantē pahiajaṇō suraāsattō vva paḍihāi // GāSa.721

vahuvihavilāsabhariē suraē labbhanti jāi sokkhāiṁ
virahammi tāi piasahi khāuggiṇṇāi kīranti // GāSa.722

sēullaṇiaṁvālaggasaṇhasicaassa maggam alahantō
sahi mōhaghōlirō ajja tassa hasiō maē hatthō // GāSa.723

dūīkajjāaṇṇaṇapaḍirōhaṁ mā karēhii imaṁ ti
utthaṅghēi va turiaṁ tissā kaṇṇuppalaṁ pulaō // GāSa.724

mā vaccasu vīsambhaṁ puttaa caḍuāraō imō lōō
sūīvēhō kaṇṇassa peccha kiṁ ṇijjaï pamāṇaṁ // GāSa.725

amiamaaṁ cia hiaaṁ hatthā taṇhāharā saaṇhāṇaṁ
candamuhi kattha ṇivasaï amittadahaṇō tuha paāvō // GāSa.726

diṭṭhīa jāva pasarō tāva tumaṁ suhaa ṇivvuiṁ kuṇasi
vōlīṇadaṁsaṇō taha tavēsi jaha hōudiṭṭhēṇa // GāSa.727

gajjanti ghaṇā panthāṇō vahutaṇā a pasāriā sariā
ajja vi ujjuasīlē païṇō maggaṁ palōēsi // GāSa.729

uṇhō tti samatthijjaï ḍāhēṇa sarōruhāṇa hēmantō
cariēhi ṇajjaï jaṇō saṅgōvantō vi appāṇaṁ // GāSa.730

uvahāriāi samaaṁ piṇḍārē ua kahaṁ kuṇantammi
ṇavavahuāi sarōsaṁ savva ccia vachaā mukkā // GāSa.731

pajjāliūṇa aggiṁ muhēṇa puttia kiṇō samōsarasi
thaṇaalasapaḍiapaḍimā phuranti ṇa chivanti tē jālā // GāSa.732

aggiṁ abbhuttantīa putti paḍimāgaā kavōlammi
kaṇṇālaṁviapallavalacchiṁ sandhēi tē jālā // GāSa.733

kaha dē dhūmandhārē abbhuttaṇam aggiṇō samappihaï
muhakamalacuṁvaṇālēhaḍammi pāsaṭṭhiē diarē // GāSa.734

āaṁvacchaṁ paalantavāham āvaddhathaṇaharukkampaṁ
asamattaṁ cia ciṭṭhaü sihiṇō abbhuttaṇam iṇaṁ tē // GāSa.735

chaṇapāhuṇiē 'tti kiṇō ajja vi ṇaṁ bhaṇaha aṅgasantāvaṁ
jāā amha gharillaaguṇēṇa gharasāmiṇi ccēa // GāSa.736

vaṇṇakkamaṁ ṇa āṇasi ṭhāṇavisuddhī vi dē ṇa ṇivvaḍiā
cittaara taha vi maggasi bhōiṇikuḍḍammi ālihiuṁ // GāSa.737

vialiakalākalāvō candō mittassa maṇḍalaṁ visaï
ṇissaraï tādiso ccia gaavihavaṁ kō samuddharaï // GāSa.738

ṇā 'haṁ dūī sundara tīē piō si ṇa amha vāvārō
sā maraï tujjha virahē ēaṁ dhammakkharaṁ bhaṇimō // GāSa.739

jō hōi rasāisaō suviṇaṭṭhāṇaṁ vi puṇḍaïcchūṇaṁ
kattō sō hōi rasō mōhāsāṇaṁ aṇicchūṇaṁ // GāSa.740

jaï vi hu dillindiliā taha vi hu mā putti ṇaggiā bhamasu
chēā ṇaarajuāṇō māaṁ dhūāi lakkhanti // GāSa.741

gaagaṇḍaagavaasarabhasērihasaddūlarikkhajāīṇaṁ
thaṇaā vāhavahūē abhaaṁ dāuṁ va ṇikkantā // GāSa.742

bhiuḍīa pulōissaṁ ṇibbhacchissaṁ paraṁmuhī hossaṁ
jaṁ bhaṇaha taṁ karissaṁ sahīu jaï taṁ ṇa pecchissaṁ // GāSa.743

jaṁ kēavēṇa pemmaṁ jaṁ ca valā jaṁ ca atthalōhēṇa
jaṁ uvarōhaṇimittaṁ ṇamōṇamō tassa pemmassa // GāSa.744

kassa ṇa saddhā garuattaṇammi païṇō pasāamāṇassa
jaï māṇabhañjaṇīō ṇa honti hēmantarāīō // GāSa.745

avvō tahintahiṁ cia gaaṇē bhamiūṇa vīsamantēṇa
vōhittavāasēṇa vva hāsiā ḍaḍḍhapemmēṇa // GāSa.746

dē ā dumasu tumaṁ ciya mā parihara putti paḍhamadumiyaṁ ti
kiṁ kuḍḍaṁ ṇiamuhaandakantidumiaṁ ṇa lakkhēsi // GāSa.747

vijjanti taṇuṁ uvaṇēnti vēaṇaṁ ṇēyatāṇa khayamaggē
abbō aïṭṭhapuvvō aṇaṅgabāṇāṇa māhappō // GāSa.748

āmōḍaūṇa balāu hatthaṁ majjhaṁ gaō si bhō pahia
hiaāu jaï a ṇīhasi sāmatthaṁ tujjha jāṇissaṁ // GāSa.749

saddhā mē tujjha piyattaṇassa ahayaṁ tu taṁ ṇa yāṇāmi
dē pasiya tumaṁ ciya sikkhavēsu jaha tē piyā hōmi // GāSa.750

pemmummaïyāi maē uvaūḍhō haliyaüttabuddhīē
phaṁsēmi jāva pharusō taṇapurisō gāmasīmāē // GāSa.751

bē maggā dharaṇiyalē māṇiṇi māṇoṇṇayāṇa purisāṇa
ahavā pāvanti siriṁ ahava bhamantā samappanti // GāSa.752

kattō kamalāṇa raī kattō kumuyāṇa sīalō candō
taha sajjaṇāṇa ṇēhō ṇa calaï dūraṭṭhiāṇaṁ pi // GāSa.753

hā hā kiṁ tēṇa kayaṁ mālaïvirahammi putti bhasalēṇaṁ
kaṅkellikusumamajjhē jalaṇō tti samappiō appā // GāSa.754

ḍhaṅkharasēsō vi hu mahuarēṇa mukkō ṇa mālaīviḍavō
daraviyasiyakaliyāmōyabahalimaṁ sambharantēṇa // GāSa.755

samuhāgayavōlantammi sā tumē aghaḍiyaṅgasaṇṭhāṇā
rundaṁ vi gāmaracchaṁ ṇindaï taṇuaṁ ca appāṇaṁ // GāSa.756

samam acchanti ṇiattanti pasariyā raṇaraṇanti taddhiyahaṁ
calacitta tujjha laggā maṇōrahā tīe hiyayammi // GāSa.757

ḍahiūṇa sayalaraṇṇaṁ aggī samavisamalaṅghaṇuvvāyō
taḍalambantataṇēhiṁ tisiya vva ṇaïṁ samōsaraï // GāSa.758

sa cciya rāmēu tumaṁ paṇḍiya ṇiccaṁ alaṁ mha ramiēṇa
sabbhāvabāhirāiṁ jā jāṇaï aṭṭamaṭṭāiṁ // GāSa.759

raaṇāyarassa sāhēmi ṇammaē ajja mukkadakkhiṇṇā
vēḍisalayāharantēṇa miliyā jaṁ si pūrēṇa // GāSa.760

rakkhaï aṇaṇṇahiyaō jīvaṁ piva mahuarō payattēṇa
daraṇēntadīvidāḍhaggasacchahaṁ mālaīmaülaṁ // GāSa.761

taha ṇēhalāliyāṇa vi avāhirillāṇa sayalakajjēsu
jaṁ kasaṇaṁ hōi muhaṁ taṁ bhaṇṇaï kiṁ paīvāṇaṁ // GāSa.762

tisiyā piyaü tti maō maō vi tisiō maī karēūṇa
iya mayamihuṇaṁ tisiyaṁ piyaï ṇa salilaṁ siṇēhēṇa // GāSa.763

tuha sāmali dhavalacalantataralatikkhaggalōyaṇabalēṇa
mayaṇō puṇō vi icchaï harēṇa saha viggahārambhaṁ // GāSa.764

suhaya suhaṁ ciya kuḍali vva pēhuṇō ṇiggayassa caḍuvassa
jaṇarañjaṇiggahō tē gharammi suṇahō atihivantō // GāSa.765

ṇivaḍihisi suṇṇahiyaē jalaharajalapaṅkilammi maggammi
uppekkhāgayapiyayamahatthē hatthaṁ pasārēntī // GāSa.766

ucchaṅgiyāe païṇā ahisāraṇapaṅkamaliṇapērantē
āsaṇṇapariyaṇō via sēa cciya dhuvaï sē pāē // GāSa.767

jaha laṅghēsi paravaïṁ niyayavaïṁ bharasahaṁ pi mottūṇaṁ
taha maṇṇē kōhaliē ajjaṁ kallaṁ pi phuṭṭihasi // GāSa.768

aṇusōyaï haliyabahū raïkiraṇōluggapaṇḍuracchāyaṁ
raṇṇunduradantukkhuttavisamavaliyaṁ tilacchettaṁ // GāSa.769

ōvālaammi sīāluāṇa vaïmūlam ullihantāṇaṁ
dimbhāṇa kaliñcayavāvaḍāṇa suṇṇō jalaï aggī // GāSa.770

mā mā muya parihāsaṁ dēara aṇahōraṇā varāī sā
sīyammi vi pāsijjaï puṇō vi ēsiṁ kuṇasu chāyaṁ // GāSa.771

kiṁ tassa pāraēṇaṁ kim aggiṇā kiṁ ca gabbhaharaēṇa
jassa ṇisammaï uarē uṇhāyantatthaṇī jāyā // GāSa.772

kamalāyarāṇa uṇhō hēmantō sīalō jaṇavayassa
kō kira bhiṇṇasahāvaṁ jāṇaï paramatthayaṁ lōē // GāSa.773

hēma.mtē himaraadhūsarassa ōasaraṇassa pahiyassa
sumariyajāyāmuhasijjirassa sīyaṁ ciya paṇaṭṭhaṁ // GāSa.774

uvaïsaï laḍiyāṇa kaḍḍhēi rasaṁ ṇa dēi sottuṁ jē
jantassa juvvaṇassa ya ṇa hōi icchu cciya sahāvō // GāSa.775

bahuēhi jampiēhiṁ siṭṭhaṁ amha savahē karēūṇa
saddo cciya sē bhaddō bhōiṇijantē rasō ṇa tthi // GāSa.776

paḍhamaṁ ciya māhavapaṭṭayaṁ va ghettūṇa ḍāhiṇō vāō
aṅkollapaḍhamavattaṁ pahiṇḍiō gāmaracchāsu // GāSa.777

sō māṇō piyamuhaandadaṁsaṇē kaha thirō dharijjihaï
aṅkollakōraāṇa vi jō phuṭṭamuhāṇa bīhēi // GāSa.778

kāraṇagahiō vi maē māṇō ēmēa jaṁ samōsariyō
atthakkaphulla aṅkolla tujjha taṁ matthaē paḍaü // GāSa.779

rañjēha dēha rūvaṁ raēha kusumāi dēha vicchittiṁ
ṇa vi taha puhavīsassa vi halahalaō jaha vasantassa // GāSa.780

sisirē vaṇadavaḍaḍḍhaṁ vasantamāsammi uaha sambhūyaṁ
maṅkusakaṇṇasaricchaṁ dīsaï pattaṁ palāsassa // GāSa.781

dūrapaïṇṇaparimalaṁ sapallavaṁ muddhapupphapaṅguraṇaṁ
aṅgacchittaṁ piva vammahēṇa diṇṇaṁ mahusirīē // GāSa.782

kāraṇagahiaṁ pi imā māṇaṁ mōēi māṇiṇiaṇassa
sahayāramañjarī piyasahi vva kaṇṇē samallīṇā // GāSa.783

ajjaṁ ciya chaṇadiahō mā putti ruēhi ēhaï piō tti
suṇhaṁ āsāsantī paḍiyattamuhī ruvaï sāsū // GāSa.784

diyahēdiyahē ṇivaḍaï gihavaïdhūāṇihēṇa māucchā
saṅgahaṇaï tti vāvaü vasuhārā khujjasahayārē // GāSa.785

āucchaṇōvaūhaṇakaṇṭhasamōsariyabāhulaïyāē
valayāi pahiyacalaṇē bahūe ṇiyalāi va paḍanti // GāSa.786

uḍḍiyapāsaṁ taṇachaṇṇakandaraṁ ṇihuasaṇṭhiyāvakkhaṁ
jūhāhiva parihara muhamettasarīyaṁ kala // GāSa.787

guṇasāliṇō vi kariṇō hōhaï jūhāhivattaṇaṁ kattō
ṇavasālikavalalōhilliāe viñjhaṁ muantassa // GāSa.788

vihiṇā aṇujjuēṇaṁ puttaya jāō kulammi paḍhamammi
jāivisuddhō bhaddō vi bandhaṇaṁ pāvaï khaṇammi // GāSa.789

caüpāsadiṇṇahuyavahavisamāha havēḍhaṇāpiulaṁ
ṇivvāhēuṁ jāṇaï jūhaṁ jūhāhivo ccēva // GāSa.790

allaggakavōlēṇa vi gayamaïṇā pattadasāvasaṇammi
ajja vi māe saṇāhaṁ gayavaïjūhaṁ dharantēṇa // GāSa.791

ṇa vi taha dūmēi maṇaṁ gayassa bandhō vi kariṇivirahō vi
dāṇaviōyavimuhiē jaha bhamaraülē bhamantammi // GāSa.792

gāmammi mōhaṇāiṁ diṇṇē khaggē vva cōrahitthāiṁ
gahavaïṇō ṇāmēṇaṁ kiyāi aṇnēṇa vi jaṇēṇa // GāSa.793

maliṇāiṁ aṅgāiṁ bāhiralōēṇa maṁsaluddhēṇa
hiyayaṁ hiyaēṇa viṇā ṇa dēi vāhī bhamaï haṭṭaṁ // GāSa.794

kaḍhiṇakharavīrapellaṇahalaṁ va pattharaviṇiggayaggikaṇē
dhacalōāyariyavahē kasarā vi suhēṇa vaccanti // GāSa.795

ṇakkhamaūhēsu khaṇaṁ kusumēsu khaṇaṁ khaṇaṁ kisalaēsu
hatthēsu khaṇaṁ kusumocciyāi lōḍāviyā bhasalā // GāSa.796

chettammi jēṇa ramiyā tāō kira tassa cēya mandēi
jaï tīa imaṁ ṇisuyaṁ phuṭṭaï hiyayaṁ harisayāē // GāSa.797

hiyayaṁ ṇiyāmi kaḍhiṇaṁ pā hāsēṇa ghaḍiyaṁ mē
virahāṇalēṇa tattaṁ rasasittaṁ antitā phuḍaha // GāSa.798

aṇṇē tē kila sihiṇō siṇarasasēēṇa hunti vicchāyā
āsāiyarasasēō hōi visēsēṇa ṇēhajō dahaṇō // GāSa.799

antō ṇibhuaṭhṭhiapariaṇāi ōruddhadāraṇaaṇāi
gimhē ghōraṭṭaghagghararavēṇa ghōranti va gharaṭṭa // GāSa.800

jīhāi paraṁ libbhaï dantoṭṭhēṇaṁ ṇa tīraē gahiuṁ
aharō vva savvaṇō gōhaṇēṇa paḍhamō taṇucchēō // GāSa.801

jaha vellīhi ṇa māasi jaha icchasi paravaïṁ pi laṅghēuṁ
taha ṇūṇaṁ kōhaliē ajjaṁ kalhiṁ va phullihisi // GāSa.802

vilāsaṇiguruṇiaṁvō tīraü calaṇēhi dōhi uvvahiuṁ
ēāī uṇa majjhō thaṇabhāraṁ kaï ṇu uvvahaï // GāSa.803

vārijjantī ṇavakōmui tti mā putti aṅgaṇē suvasu
mā tē aṁvupisāō candō tti muhaṁ gasijjihii // GāSa.804

suvvantō āsi paramparāi kahakaha vi diṭṭhimiliō 'si
dē suhaa kiṁ pi jampasu piantu kaṇṇāi mē amiaṁ // GāSa.805

virahakisiā varāī diṇāi āsaṇṇagimhapariṇāmāiṁ
kaḍhiṇahiaō pavāsī ṇa āṇimō kaha samappihii // GāSa.806

rōāvia mha māē aṅgaṇapahiēṇa darapasuttēṇa
parivattasu māṇiṇi māṇiṇi tti siviṇē bhaṇantēṇa // GāSa.807

māṇaṁsiṇīa païṇā ṇaaṇakavōlāharappahābhiṇṇā
ujjuasuracāvaṇihā vāhōārā ciraṁ diṭṭhā // GāSa.808

sarahasaviṇiggaāi vi icchāi tumaṁ ṇa tīa saccaviō
sīsāhaavaliabhuaṅgavaṅkaracchē haaggāmē // GāSa.809

sā tuha virahē ṇikkiva sandhārijjaï sahīhi ṇiuṇāhi
caṇḍālahatthagaasaüṇia vva jīē ṇirālaṁvā // GāSa.810

kappāsaṁ kuppāsantarammi taï khittam itti bhaṇiūṇa
attā valā 'hirēṇaṁ thaṇāṇa maha kāriā 'vatthā // GāSa.811

gāīu pañcakhārimbharīu cattāri pakkalavaïllā
sampaṇṇaṁ vālāvallaraaṁ sēvā sivaṁ kuṇaü // GāSa.812

aṇurāaraaṇabhariaṁ kañcaṇakalasa vva taruṇithaṇavaṭṭaṁ
tassa cia muhammi kiā masimuddā maaṇarāēṇa // GāSa.813

vijja piāsā vahalaï ghaṇatāō khaṇakhaṇammi rōmañcō
hiaē ṇa bhāi aṇṇaṁ lajjāpatthēhi tējiā pāṇā // GāSa.814

gāhāṇa a gēāṇa a tantīsaddāṇa pōḍhamahilāṇa
tāṇaṁ so ccia daṇḍō jē tāṇa rasaṁ ṇa āṇanti // GāSa.815

vivarīaraammi sirī bamhaṁ daṭṭhūṇa ṇāhikamalatthaṁ
hariṇō dāhiṇaṇaaṇaṁ rasāulā jhatti ḍhakkēi // GāSa.816

laḍahavilaāṇa lōaṇakaḍakkhavikkhēvajaṇiasandāvā
jhijjanti mahāsattā cittuvvēaṇasahā honti // GāSa.817

taha hasa jaha ṇa hasijjasi taha jampa jahā parappiaṁ hōi
taha jia jaha lahasi jasaṁ taha mara jaha ṇa uṇa sambhavasi // GāSa.818

chappaa gammasu sisiraṁ pāsākusumēhi tāva mā marasu
jīantō dacchihisi a puṇō vi riddhiṁ vasantassa // GāSa.819

savvattha hōi ṭhāṇaṁ rāsahamahisāṇa mēsavusahāṇaṁ
bhaddagaïndāṇam ahō mahāvaṇam ahava mahārāō // GāSa.820

avvō ṇa āmi chettaṁ khajjaü sālī vi kīraṇivahēhiṁ
jāṇantā avi pahiā pucchanti puṇōpuṇō maggaṁ // GāSa.821

atthakkāgaadiṭṭhē vahuā jāmāduammi gurupuraō
jūraï ṇivaḍantāṇaṁ harisaviphandantavalaāṇaṁ // GāSa.822

acchīhi tujjha sundari bāhiradhavalēhi majjhakasaṇēhi
ēēhi kō ṇa damiō pisuṇēhi va kaṇṇalaggēhi // GāSa.823

ēha imīa ṇiacchaha vimhiahiaā sahī pulōēi
addāammi kavōlaṁ kavōlapaṭṭammi addāaṁ // GāSa.824

kaïā jāā kaïā ṇu sikkhiā māiā haakumārī
tantaṁ jāṇaï savvaṁ jañjaṁ mahilāŏ jāṇanti // GāSa.825

khaṇapiṭṭhadhūsaratthaṇi mahumaatambacchi kuvalaābharaṇē
kaṇṇagaacūamañjari putti tuē maṇḍiō gāmō // GāSa.826

maggialaddhē balamōḍicumbiē appaṇēṇa uvaṇīdē
ekkammi piāaharē aṇṇaṇṇā honti rasahēā // GāSa.827

upphullalōaṇēṇaṁ kavōlabōsaṭṭamāṇasēēṇaṁ
ahaṇantēṇa vi bhaṇiā muhēṇa sē kajjaṇivvuttī // GāSa.828

jattha ṇa ujjāgaraō jattha ṇa īsā visūraṇaṁ māṇō
sabbhāvacāḍuaṁ jattha ṇa tthi ṇēhō tahiṁ ṇa tthi // GāSa.829

maha païṇā thaṇajualē pattaṁ lihiaṁ ti gavviā kīsa
ālihaï mahaṁ pi piō jaï sē kampo ccia ṇa hōi // GāSa.830

kaṇṇē paḍiaṁ hiaē paḍiaṁ cia ō maē abhavvāē
jāmi tti tujjha vaaṇaṁ kiṁ va ṇa sahiaṁ pavāsassa // GāSa.831

samapanthapatthiassa vi pahiassa khalanti puḍhamadiahammi
hiaaṭṭhiajāāguruṇiaṁvahārēṇa va paāi // GāSa.832

sandēsō vi ṇa lihiō lēhē pahiēṇa kattha gharatattī
aṇavaraalihiagēhiṇigottakkharapūriē pattē // GāSa.833

uppekkhāgaadaïaṅgasaṅgamuccaliaviuṇasēāē
bōlīṇō vi ṇa ṇāō paütthapaïāi hēmantō // GāSa.834

siviṇaaladdhapiaamapulaïuggamaṇibbharēhi aṅgēhiṁ
parirambhaṇē suhāiṁ pāvaü mā ṇaṁ pabōhēha // GāSa.835

vijjhāvēi paīvaṁ abbhuṭṭhantīe pahiajāāē
piaamaviōadīharaṇīsahaṇīsāsariñchōlī // GāSa.836

jaṁ pīaṁ maṅgalavāsaṇāe patthāṇapaḍhamadiahammi
bāhasalilaṁ ṇa ciṭṭhaï taṁ cia virahē ruvantīē // GāSa.837

ukkaṇṭhāṇicchāā savvaṁ uṇa pariaṇaṁ ruāvēi
āambirēhi ajjhā phusiaparuṇṇēhi acchīhi // GāSa.838

jaha diahavirāmō ṇavasirīsagandhuddhurāṇilagghaviō
pahiaghariṇīa ṇa tahā tavēi tivvō vi majjhaṇhō // GāSa.839

cirapavasiadaïakahā ṇiuṇāhi sahīhi virahasahaṇatthaṁ
aliā avi avarāhā vahūe kamasō kahijjanti // GāSa.840

jañjaṁ paütthapaïā piaamaṇāmakkharaṁ lihaï lēhē
tantaṁ tallēhaṇiāṇusāragaliō pusaï sēō // GāSa.841

acchaü ṇimīliacchī mā mā vārēha piaamāsāē
tēṇa viṇā kiṁ pecchaü ummillēhiṁ vi acchīhiṁ // GāSa.842

dīhuṇhā ṇīsāsā raṇaraṇaō rujjagaggiraṁ gēaṁ
piavirahē jīviavallahāṇa ēso ccia viṇōō // GāSa.843

jaï devva tuṁ pasaṇṇō mā karihisi majjha māṇusaṁ jammaṁ
jaï jammaṁ mā pemmaṁ jaï pemmaṁ mā jaṇē dulahē // GāSa.844

rāīṇa bhaṇaï lōō jā kila gimhammi honti maḍahāō
maha uṇa daïēṇa viṇā ṇa āṇimō kīsa vaḍḍhanti // GāSa.845

ekkē aaṇē diahā vīē raaṇīŏ honti dīhāō
virahāaṇō apuvvō ettha duve ccēa vaḍḍhanti // GāSa.846

cirajīvittaṇakaṅkhiri mā tamma rasāaṇēhi athirēhi
virahaṁ pavajja jāanti jēṇa juadīharā diahā // GāSa.847

ruaï ruantīe maē ōhidiṇē gaṇaï jhijjaï ahaṁ va
piavirahē māmi saajjhiāe ṇēho ccia apuvvō // GāSa.848

kaṇṭhaggahaṇēṇa saajjhiāe abbhāgaōvaārēṇa
vahuāe païmmi vi āgaammi sāmaṁ muhaṁ jāaṁ // GāSa.849

candō vi candavaaṇē muṇālabāhālaē muṇālāiṁ
indīvarāi indīvaracchi tāvēnti tuha virahē // GāSa.850

guruaṇaparavasa pia kiṁ bhaṇāmi tuha mandabhāiṇī ahaaṁ
ajja pavāsaṁ vajjasi vacca saaṁ cēa muṇasi karaṇijjaṁ // GāSa.851

vitthiṇṇaṁ mahivēḍhaṁ viulaṇiambāŏ pīṇathaṇiāō
labbhanti visālacchīŏ suhaa juvaīŏ mā tamma // GāSa.852

kajjaṁ viṇā vi vialantapemmarāaṁ tumaṁ ṇiacchantī
hiaāsaṅkiaṇiadōsadummaṇā tāmaï varāī // GāSa.853

dūī ṇa ēi candō vi uggaō jāmiṇī vi bōlēi
savvaṁ savvattho ccia visaṇṭhulaṁ kassa kiṁ bhaṇimō // GāSa.854

dūī gaā cirāaï kiṁ sō maha pāsam ēhii ṇa vē 'tti
jīviamaraṇantarasaṇṭhiāe andōlaē hiaaṁ // GāSa.855

sō ṇā 'gaō tti pecchaha parihāsullāvirīe dūīē
ṇūmantīa paharisō ōsaṭṭaï gaṇḍapāsēsu // GāSa.856

kaha ṇu gaā kaha diṭṭhō kiṁ bhaṇiaṁ kiṁ va tēṇa paḍibhaṇiaṁ
ēaṁ cia ṇa samappaï puṇaruttaṁ jampamāṇīē // GāSa.857

dūīmuhaandapulōirīe kiṁ bhaṇihii tti ajjhāē
piasaṅgamalaliamaṇōrahāe hiaaṁ tharatharēi // GāSa.858

appāhiāi tuha tēṇa jāi tāiṁ maē ṇa muṇiāi
accuṇhassāsaparikkhalantavisamakkharapaāiṁ // GāSa.859

sāhēntī sahi suhaaṁ khaṇēkhaṇē dūmiā si majjha kaē
sabbhāvaṇēhakaraṇijjasarisaaṁ dāva viraïaṁ tumaē // GāSa.860

jaṁ tuha kajjaṁ taṁ cia kajjaṁ majjha tti jaṁ saā bhaṇasi
ō dūi saccavaaṇē ajja si pāraṁ gaā tassa // GāSa.861

ṇavalaapaharuttatthāe taṁ kaaṁ haliavahuāē
jaṁ ajja vi juvaïjaṇō gharēgharē sikkhiuṁ mahaï // GāSa.862

dhaṇṇō si rē haliddaa haliasuāpīṇathaṇabharucchaṅgē
pecchantassa vi païṇō jaha tuha kusumāi ṇivaḍanti // GāSa.863

saccaṁ cia kaṭṭhamaō suraṇāhō jēṇa haliadhūāē
hatthēhi kamaladalakōmalēhi cikkō ṇa pallaviō // GāSa.864

ēmēa akaapuṇṇā appattamaṇōrahā vivajjissaṁ
jaṇavāō vi ṇa jāō tēṇa samaṁ haliaüttēṇa // GāSa.865

lajjāpajjattapasāhaṇāi paratattiṇippivāsāiṁ
aviṇaadiṁmōhāiṁ dhaṇṇāṇa gharē kalattāiṁ // GāSa.866

hasiam aviāramuddhaṁ bhamiaṁ virahiavilāsasacchāaṁ
bhaṇiaṁ sahāvasaralaṁ dhaṇṇāṇa gharē kalattāṇaṁ // GāSa.867

païṇā vaṇṇijjantē akkhāṇaasundarīe rūvammi
īsāmaccharagaruaṁ ghariṇī huṅkāraaṁ dēi // GāSa.868

vāhijjanti ṇa kassa vi rottūṇaṁ ṇēa pāaḍijjanti
māṇaviārā kulapāliāe hiaē vilāvēnti // GāSa.869

ahiaṁ suṇṇāi ṇirañjaṇāi vaïrikkaruṇṇapusiāi
virahukkaṇṭhaṁ kulapāliāi sāhanti acchīiṁ // GāSa.870

kulapāliāe pecchaha jovvaṇalāaṇṇavibbhamavilāsā
pavasanti vva pavasiē ēnti vva piē gharaṁ ēntē // GāSa.871

païpurao ccia rabhasēṇa cumbiō dēvarō aḍaaṇāē
maha vaaṇaṁ maïrāgandhiaṁ ti hāā tuhaṁ bhaṇaï // GāSa.872

taha aḍaaṇāe ruṇṇaṁ païmaraṇē bāharuddhakaṇṭhīē
aṇumaraṇasaṅkiṇō jaha jārassa vi saṅkiaṁ hiaaṁ // GāSa.873

vāṇīrakuḍuṅguḍḍīṇasaüṇikōlāhalaṁ suṇantīē
gharakammavāvuḍāē vahūe sīanti aṅgāiṁ // GāSa.874

ṇollēi aṇollamaṇā attā maṁ gharabharammi saalammi
khaṇamettaṁ jaha sañjhāe ṇavara ṇa va hōi vīsāmō // GāSa.875

ṭhāṇēṭhāṇē valiā valaṇēvalaṇē savēḍasakuḍuṅgā
ṇa gaō si amha gāmaṁ diara ṇa diṭṭhā tuē muralā // GāSa.876

mahuēhi kiṁ va vālaa harasi ṇiambāhi jaï vi mē siaaṁ
sāhāmi kassa raṇṇē dūrē gāmō ahaṁ ekkā // GāSa.877

kālakkharadūsikkhia dhammia rē ṇimbakīḍaasariccha
doṇṇa vi ṇiraaṇivāsō samaaṁ jaï hōi tahi hōdu // GāSa.878

panthaa ṇa ettha santharam atthi maṇaṁ pattharatthalē gāmē
uṇṇaapaōharē pekkhiūṇa jaï vasasi tā vasasu // GāSa.879

vihalakkhaṇaṁ tumaṁ sahi daṭṭhūṇa kuḍēṇa taralataradiṭṭhiṁ
vārapphaṁsaṇihēṇa a appā garuō tti pāḍiavihiṇṇō // GāSa.880

aïviulaṁ jalakumbhaṁ ghettūṇa samāgaa mhi sahi turiaṁ
samasēasalilaṇīsāsaṇīsahā vīsamāmi khaṇaṁ // GāSa.881

aṇumaraṇē hasaï jaṇō rottuṁ vi ṇa labbhaï jahecchaṁ
tā ettha kiṁ karissaṁ cōriaramaṇē vivajjantē // GāSa.882

mā putti vaṅkabhaṇiaṁ jampasu puraō tumaṁ chaüllāṇaṁ
hiaēṇa jaṁ ca bhaṇiaṁ taṁ pi haāsā viāṇanti // GāSa.883

vaṅkabhaṇiāi kattō kattō addhacchipecchiavvāi
ūsasiuṁ pi ṇa tīraï chaüllaparivāriē gāmē // GāSa.884

tattha vi honti sahīō puttali mā ruvasu jattha diṇṇā si
tattha vi ṇiuñjalīlā tattha vi girivāhiṇī gōlā // GāSa.885

kassa va ṇa hōi rōsō daṭṭhūṇa piāe savvaṇaṁ aharaṁ
sabhamarakamalagghāiri vāriavāmē sahasu ēṇhiṁ // GāSa.886

chappattiā vi khajjaï ṇippattē putti ettha kō dōsō
ṇiapurisē vi ramijjaï parapurisavivajjiē gāmē // GāSa.887

amuṇiaparapurisasuhō jampaü jaṁ kiṁ pi aṇṇaō lōō
ṇiapurisēhi vi amhē parapurisō tti ccia ramāmō // GāSa.888

māē gharōvaaraṇaṁ ajja khu ṇa tthi tti sāhiaṁ tumaē
tā bhaṇa kiṁ karaṇijjaṁ ēmēa ṇa vāsarō ṭhāi // GāSa.889

sacchandaramaṇadaṁsaṇasaṁvaḍḍhiagaruavammahavilāsaṁ
suviaḍḍhavēsavilaāramiaṁ kō vaṇṇiuṁ taraï // GāSa.890

sāmaṇṇasundarīṇaṁ vibbhamam āvahaï aviṇao ccēa
dhūmō vi hu pajjaliāṇaṁ mahurō hōi surabhidārūṇaṁ // GāSa.891

avvō kālassa gaī sō vi juā sarasakavvadullaliō
paḍhaï parāsarasaddaṁ amhē vi ṇiaṁ païṁ gamimō // GāSa.892

paṇamaha māṇassa halā calaṇē kiṁ dēvaēhi aṇṇēhiṁ
jassa pasāēṇa piō ghōlaï pāantapāsēsu // GāSa.893

aṇuṇaapasaraṁ pāapaḍanūsavaṁ rabhasacumbaṇasuhelliṁ
ēāi a aṇṇāi a avasō vva kaō phalaï māṇō // GāSa.894

jaï puttali bahuēhiṁ aṇuṇaasokkhēhi atthi dē kajjaṁ
tāva rua gēṇha māṇaṁ khaṇamettaṁ tammi suhaammi // GāSa.895

āṇā aṇālavantīe kīraē dīsaē parāhuttō
ṇintammi ṇīsisijjaï putti apuvvokkhu dē māṇō // GāSa.896

jañjaṁ bhaṇaha sahīō āma karissāma savvahā tantaṁ
jaï taraha rumbhiuṁ maha dhīraṁ samuhāgaē tammi // GāSa.897

alliaï diṭṭhiṇibbhacchiō vi vihuō vi laggaē siaē
pahaō vi cumbaï balā alajjaē kaha ṇu kuppissaṁ // GāSa.898

himajōacuṇṇahatthāŏ jassa dappaṁ kuṇanti rāīō
kaha tassa piassa maē tīraï māṇō halā kāuṁ // GāSa.899

kiṁ bhaṇaha maṁ sahīō karēhi māṇaṁ ti kiṁ tha māṇēṇa
sabbhāvavāhirē tammi majjha māṇēṇa vi ṇa kajjaṁ // GāSa.900

jaïā piō ṇa dīsaï bhaṇaha halā kassa kīraē māṇō
aha diṭṭhammi vi māṇō tā tassa piattaṇaṁ kattō // GāSa.901

jāṇimi kaāvarāhaṁ jāṇimi aliāi bhaṇaï saalāi
aṇuṇēntē uṇa jāṇē kaāvarāhaṁ va appāṇaṁ // GāSa.902

avarāhasahassāiṁ bharimō hiaēṇa tammi addiṭṭhē
diṭṭhammi uṇa piasahī ekkaṁ pi hu ṇaṁ ṇa sambharimō // GāSa.903

bhaṇabhaṇa jañjaṁ paḍihāi tujjha tantaṁ sahāmimō amhē
asahattaṇaṁ ca jīaṁ ca vallabhē dōi ṇa ghaḍanti // GāSa.904

ēaṁ cia maha ṇāmaṁ bhaṇabhaṇa dē suhaa kiṁ vilakkhō si
paḍihāi jaṁ ṇa tujjha vi mamaṁ pi kiṁ dēṇa ṇāmēṇa // GāSa.905

suhaa muhuttaṁ suppaü jaṁ tē paḍihāi taṁ pi bhaṇṇihisi
ajja ṇa pecchanti tuhaṁ ṇiddāgaruāi acchīi // GāSa.906

mā vēlavēsu bahuaṁ puttaa aliēhi gottēhiṁ
ēsā vi jāṇaï ccia parihāsummissabhaṇiāiṁ // GāSa.907

aï caṇḍi kiṁ ṇa pecchasi jaï sō vāharaï aṇṇagottēṇa
aha dē icchaï maccharapaṇacciacchaṁ muhaṁ daṭṭhuṁ // GāSa.908

vēārijjasi muddhē gottakkhaliēhi mā khu tuṁ ruvasu
kiṁ va ṇa pecchaï aṇṇaha eddahamettēhi acchīhiṁ // GāSa.909

sottuṁ suhaṁ ṇa labbhaï avvō pemmassa vaṅkavisamassa
dugghaḍiamañcaassa va khaṇēkhaṇē pāapaḍaṇēṇa // GāSa.910

ekkasaaṇammi sumuhī vimuhī garuēṇa māṇabandhēṇa
siviṇakalahammi hontī parammuhī sammuhī jāā // GāSa.911

vaḍḍhaü tā tuha gavvō bhaṇṇasi rē jaï vihaṇḍaṇaṁ vaaṇaṁ
saccaṁ ṇa ēi ṇiddā tuē viṇā dēhi ōāsaṁ // GāSa.912

kaavicchēō sahibhaṅgibhaṇiasabbhāviāvarāhāē
jhaḍi āpallavaï puṇō ṇaaṇakavōlēsu kōvatarū // GāSa.913

ummūlanti va hiaaṁ aṇuṇijjantīŏ māṇavantīō
sambhariamaṇṇuṇibbharabāhabharōrumbhiamuhīō // GāSa.914

ṇa vi taha takkhaṇasuamaṇṇudukkhaviaṇāŏ vi ruvanti
jaha diṭṭhammi piaamē aṇuṇijjantīŏ taruṇīŏ // GāSa.915

hiaē rōsukkhittaṁ pāapahāraṁ sirēṇa patthantō
ṇa haō daïō māṇaṁsiṇīe thōraṁsuaṁ ruṇṇaṁ // GāSa.916

piaamaviiṇṇacasaaṁ acakkhiaṁ piasahīe dēntīē
abhaṇantīe vi māṇaṁsiṇīe kahio ccia virōhō // GāSa.917

vaccihii sō gharaṁ sē lahihii ōāsam ēhii saāsaṁ
bhaṇihii jaṁ bhaṇiavvaṁ paccuttaṁ kiṁṇu pāvihii // GāSa.918

taṇuāiā varāī diahēdiahē miaṅkalēha vva
bahalapaōsēṇa tuē ṇisaṁsa andhāriamuhēṇa // GāSa.919

dāvantēṇa tuha muhaṁ bhumaābhaṅgammi hontaṇavasōhaṁ
akaēṇa uvakaaṁ ajja maṇṇuṇā majjha pasiacchi // GāSa.920

bhiuḍī ṇa kaā kaḍuaṁ ṇā 'laviaṁ aharaaṁ ṇa pajjuṭṭhaṁ
uvaūhiā ṇa ruṇṇā ēēṇa vi jāṇimō māṇaṁ // GāSa.921

kiṁ pi ṇa jampasi kāmaṁ bhaṇiaṁ ca karēsi taṁ tahā turiaṁ
hiaaṁ rōsuvvēaṁ ti tujjha viṇao ccia kahēi // GāSa.922

paripucchiā ṇa jampasi cumbijjantī balā muhaṁ harasi
parihāsamāṇavimuhē pasiacchi maṇaṁ mha dūmēsi // GāSa.923

aï pīṇatthaṇaütthambhiāṇaṇē suaṇu suṇasu maha vaaṇaṁ
athirammi jujjaï ṇa jovvaṇammi māṇō piē kāduṁ // GāSa.924

taralacchi candavaaṇē thōratthaṇi kariarōru taṇumajjhē
dīhā ṇa samappaï sisirajāmiṇī kaha ṇu dē māṇō // GāSa.925

suhaā vi suṇḍarī vi hu taruṇī vi hu māṇiṇi tti ā putti
candaṇalaṭṭhi vva huaṅgadūmiā kiṁ ḍu dūmēsi // GāSa.926

paḍivakkhassa vi puraō samuhaṁ bhaṇiā si tēṇa pasia tti
avalambiassa māṇiṇi māṇassa a kiṁ phalaṁ aṇṇaṁ // GāSa.927

kaḍḍhēsi caliavalaē hatthē muñcēsi ahamuhī bāhaṁ
paḍirumbhasi ṇīsāsē bahuaṁ tē māṇaviṇṇāṇaṁ // GāSa.928

kajjaṁ viṇā vi kaamāṇaḍambarā pulaabhiṇṇasavvaṅgī
ujjallāliṅgaṇasokkhalālasā putti muṇiā si // GāSa.929

haṁhō kiṁ va ṇa diṭṭhaṁ halā maē jīviaṁ dharantīē
sō maṁ aṇuṇēi piō ahaṁ pi aṇuṇijjimi haāsā // GāSa.930

tā sokkhaṁ tāva raī tā raṇaraṇaassa ṇa tthi ōāsō
jā dukkhekkaṇihāṇē ṇa hōi bahuvallahē pemmaṁ // GāSa.931

māṇahariēhi gantuṁ ṇa tīraē sō ṇaēi avarāhī
kō vi apatthiamuṇiō ṇejjaṁ mantaṁ va āṇejja // GāSa.932

uvvahaï daïagahiā haroṭṭhajhijjantakōvagaarāaṁ
pāṇōsarantamaïraṁ va phalihacasaaṁ muhaṁ bālā // GāSa.933

gāḍhāliṅgaṇarabhasujjaammi daïē lahuṁ samōsaraï
māṇaṁsiṇīe māṇō phellaṇabhīō vva hiaāhi // GāSa.934

tuṅgō thirō visālō jō sahi mē māṇapavvaō raïō
sō daïadiṭṭhivajjāsaṇīe ghāē viṇa pahuntō // GāSa.935

sahi viraïūṇa māṇassa majjha dhīrattaṇēṇa ōāsaṁ
piaamadaṁsaṇavihalakkhaṇammi sahasē 'tti tēṇa ōsariaṁ // GāSa.936

ṇahapaapasāhiaṅgō ṇiddāghummantalōaṇō ṇa tahā
jaha ṇivvaṇāharō sāmalaṅga dūmēsi maha hiaaṁ // GāSa.937

paccakkhamantukāraa jaï cumbasi mē imē haakavōlē
tā majjha piasahīē visēsaō kīsa taṇhāō // GāSa.938

taïā maha gaṇḍatthalaṇimiaṁ diṭṭhiṁ ṇa ṇēsi aṇṇattō
ēṇhiṁ sa ccēa ahaṁ tē a kavōlā ṇa sā diṭṭhī // GāSa.939

tāṇa guṇaggahaṇāṇaṁ tāṇ' ukkaṇṭhāṇa tassa pemmassa
tāṇa bhaṇiāṇa sundara īrisaaṁ jāam avasāṇaṁ // GāSa.940

aliakuviaṁ pi kaamantuaṁ va maṁ jēsu suhaa aṇuṇēntō
tāṇa diahāṇa haraṇē ruāmi ṇa uṇō ahaṁ kuviā // GāSa.941

āma tuha ṇā 'varāhō piaama mē lōaṇāṇa iha dōsō
māṇāsahammi caḍulēhi vāsiō jēhi hiaammi // GāSa.942

kō suhaa tujjha dōsō haahiaaṁ ṇiṭṭhuraṁ majjha
pecchasi aṇimisaṇaaṇō jampasi viṇaaṁ ṇa jampasē piṭṭhaṁ // GāSa.943

vacca maha ccia ekkāe hontu ṇīsāsarōiavvāi
mā tujjha vi tīe viṇā dakkhiṇṇahaassa ṇajjantu // GāSa.944

aṇuvattantō amhārisaṁ jaṇaṁ āhijāīē
cintēsi uṇō hiaē aṇāhijāī suhaṁ jaaï // GāSa.945

huṁ ṇillajja samōsara taṁ cia aṇuṇēsu jīe dē ēaṁ
pāaṅgụṭṭhālattaarasēṇa tilaaṁ viṇimmaviaṁ // GāSa.946

sā vasaï tujjha hiaē sa ccia acchīsu sā a siviṇēsu
amhārisāṇa sundara ōāsō kattha pāvāṇa // GāSa.947

taṇhā mē tujjha piattaṇassa kaha taṁ ti ṇō hi jāṇāmō
dē suhaa tumaṁ cia sikkhavēsu jaha dē piā hōmi // GāSa.948

maliṇavasaṇāṇa kiavaṇiāṇaṁ āpaṇḍugaṇḍapālīṇaṁ
pupphavaïāṇa kāmō aṅgēsu kaāuhō vasaï // GāSa.949

pupphavaïa mhi bālaa mā civasu adīharāusō hōsi
ajjaṁ cēa marijjaü maacchi kiṁ kālaharaṇēṇa // GāSa.950

vāṇiaa hatthidantā kattō amhāṇa vagghakattīō
jāva luliālaamuhī gharammi parisakkaē sōṇhā // GāSa.951

gaṇhanti piaamāṇa vaaṇāhi haṁsīŏ visalaaddhāi
hiaāi va kusumāuhabāṇakaāṇēarandhāi // GāSa.952

haṁsāṇa sarēhi sirī sārijjaï aha sarāṇa haṁsēhi
aṇṇoṇṇaṁ cia ēē appāṇaṁ ṇavara garuanti // GāSa.953

aṇudiahakaābhōā jahajaha thaṇaā viṇinti kumarīē
tahataha laddhōāsō vva vammahō hiaam āvisaï // GāSa.954

kēsā paṇḍurachāā asaīsaṅgēṇa camma jajjariaṁ
cittaṁ tuha sōhaggaṁ gōdā dūittaṇaṁ kuṇaï // GāSa.955

ṇiṇṇiddaṁ dobballaṁ cintā alasattaṇaṁ saṇīsasiaṁ
maha mandabhāiṇīē kaē sahi tumaṁ vi ahaha paribhavaï // GāSa.956

ṇiadaïadaṁsaṇūsua panthia aṇṇēṇa vaccasu pahēṇa
gharavaïdhūā dullaṁ ghavāurā ṭhāi haagāmē // GāSa.957

āsāiam aṇṇāēṇa jettiaṁ tā tui ṇa bahuā dhiī
uvaramasu vusaha ēṇhiṁ rakkhijjaï gēhavaïkhettaṁ // GāSa.958

ucciṇasu paḍiakusumaṁ mā dhuṇa sēhāliaṁ haliasuṇhē
ēsa avasāṇavirasō sasurēṇa suō valaasaddō // GāSa.959

pavisantī gharadāraṁ vivaliavaaṇā vilōiūṇa pahaṁ
khandhē mottūṇa ghaḍaṁ hāhā ṇaṭṭhō tti ruasi sahi kiṁ ti // GāSa.960

mā pantha rundhasu paham abēhi bālaa asēsiahirīa
amhē aṇirikkāō suṇṇaṁ gharaaṁ va akkamasi // GāSa.961

suvvaï samāgamissaï tujjha piō ajja paharamettēṇa
ēmēa kiṁ pi ciṭṭhasi tā sahi sajjēsu karaṇijjaṁ // GāSa.962

khaṇapāhuṇiā dēarajāyā ē suhaya kiṁ ti dē haṇidā
ruaï gharōpantaphaliṇigharammi aṇuṇijjaü varāī // GāSa.963

pupphabharōṇamiabhūmigaasāhatarūṇa viṇṇavaṇaṁ
gōlāaḍaviaḍakuḍuṅgamahua... // GāSa.964

gr̥hiṇipravēśitajārē gr̥hē gr̥hē (gr̥hiṇī) sthāpitā
militāvadati(asatī?)jārau paścād gr̥hiṇī gr̥hasthaś ca // GāSa.965

ekkattō ruaï piā aṇṇattō samaratūraṇigghōsō
pemmēṇa raṇarasēṇa a bhaḍassa ḍōlāiaṁ hiaaṁ // GāSa.966

kēlīgottakkhalaṇē vikuppaē kēavaṁ aāṇantī
duṭṭha uasu parihāsaṁ jāā saccaṁ cia paruṇṇā // GāSa.967

dē ā pasia ṇiattasu muhasasijōṇhāviluttatamaṇivahē
ahisāriāṇa vigghaṁ karēsi aṇṇāṇa vi haāsē // GāSa.968

aṇṇaṁ lahuattaṇaaṁ aṇṇa ccia kāi vattaṇacchāā
sāmā sāmaṇṇapaāvaïṇō rēha ccia ṇa hōi // GāSa.969

alasasirōmaṇi dhuttāṇa aggimō putti dhaṇasamiddhimaō
ia bhaṇiēṇa ṇaaṅgī papphullavilōaṇā jāā // GāSa.970

ullollakaraaraaṇakkhaēhi tuha lōaṇēsu maha diṇṇaṁ
rattaṁsuaṁ pasāō kōvēṇa puṇō imē ṇa akkamiā // GāSa.971

ē ēhi dāva sundari kaṇṇaṁ dāūṇa suṇasu vaaṇijjaṁ
tujjha muhēṇa kisōari candō uamijjaï jaṇēṇa // GāSa.972

eddahamettatthaṇiā eddahamettēhi acchivattēhiṁ
eddahamettāvatthā eddahamettēhi diahēhiṁ // GāSa.973

karajuagahiajasōāthaṇamuhaviṇivēsiāharapuḍassa
sambhariapañcajaṇṇassa ṇamaha kaṇhassa rōmañcaṁ // GāSa.974

kā visamā devvagaī kiṁ dullabbhaṁ jaṇō guṇaggāhī
kiṁ sokkhaṁ sukalattaṁ kiṁ dukkhaṁ jaṁ khalō lōō // GāSa.975

kivaṇāṇa dhaṇaṁ ṇāāṇa phaṇamaṇī kēsarāi sīhāṇaṁ
kulavāliāṇa a thaṇā kattō jhiyyanti amuāṇaṁ // GāSa.976

kēsēsu valāmōḍia tēṇa samarammi jaassirī gahiā
jaha kandarāhi vihurā tassa daḍhaṁ kaṇṭhaammi saṇṭhaviā // GāSa.977

khalavavahārā dīsanti dāruṇā jaha vi taha vi dhīrāṇaṁ
hiaavaassavahumaā ṇa hu vavasāā vimujjhanti // GāSa.978

jaṁ parihariuṁ tīraï maṇaṁ pi ṇa sundaraattaṇaguṇēṇa
aha ṇavaram assa dōsō paḍivacchēhiṁ pi paḍivaṇṇō // GāSa.979

jassa raṇantēuraē karē kuṇantassa maṇḍalaggalaaṁ
rasasammuhī vi sahasā parammuhī hōi riusēṇā // GāSa.980

jassēa vaṇō tassēa vēaṇā bhaṇaï taṁ jaṇō aliaṁ
dantakkhaaṁ kavōlē vahūe viaṇā savattīṇaṁ // GāSa.981

jahā gahirō jahā raaṇaṇibbharō jaha a ṇimmalacchāō
taha kiṁ vihiṇā ēsō sabāṇiō jalaṇihī ṇa kiō // GāSa.982

jā ṭhēraṁ va hasantī kaïvaaṇaṁvuruhavaddhaviṇivēsā
dāvēi bhuaṇamaṇḍalam aṇṇaṁ via (cia?) jaaï sā vāṇī // GāSa.983

jōṇhāi mahurasēṇa a viiṇṇatāruṇṇaücchuamaṇā sā
vuḍḍhā vi ṇavōḍha vva paravahū aha haraï tuha hiaaṁ // GāSa.984

ṭuṇṭuṇṇantō marihisi kaṇṭaakaliāi kēaïvaṇāiṁ
mālaïkusumasaricchaṁ bhamara bhamantō ṇa pāvihisi // GāSa.985

ṇavapuṇṇimāmiaṅkassa suhaa kō taṁ si bhaṇasu maha saccaṁ
kā sōhaggasamaggā paōsaraaṇi vva tuha ajja // GāSa.986

ṇihuaramaṇammi lōaṇapahammi paḍiē guruaṇamajjhammi
saalaparihārahiaā vaṇagamaṇaṁ cēa mahaï vahū // GāSa.987

taṁ tāṇa sirisahōararaaṇāharaṇammi hiaam ekkarasaṁ
viṁvāharē piāṇaṁ ṇivēsiaṁ kusumavāṇēṇa // GāSa.988

tālā jāanti guṇā jālā dē sahiaēhi gheppanti
raïkiraṇāṇugahiāi honti kamalāi a kamalāiṁ // GāSa.989

tuha vallahassa gōsammi āsi aharō milāṇakamaladalō
ia ṇavavahuā sōūṇa kuṇaï vaaṇaṁ mahīsamuhaṁ // GāSa.990

maha dēsu rasaṁ dhammē tamavasam āsaṁ gamāgamā hara ṇē
haravahu saraṇaṁ taṁ cittamōham avasaraü mē sahasā // GāSa.991

rāīsu candadhavalāsu laliam āphāliūṇa jō cāvaṁ
ekkacchattaṁ ccia kuṇaï bhuaṇarajjaṁ viambhantō // GāSa.992

lahiūṇa tujjha vāhupphaṁsaṁ jīē sa kō vi ullāsō
jaalacchī tuha virahē ṇa hu 'jjalā duvvalāṇaṁ sā // GāSa.993

vārijjantō vi uṇō sandāvakaatthiēṇa hiaēṇa
thaṇaharavaassaēṇaṁ visuddhajāī ṇa calaï sē hārō // GāSa.994

saalakaraṇaparavīsāmasiriviaraṇaṁ ṇa sarasakavvassa
dīsaï aha va ṇisammaï sarisaṁ aṁsaṁsamettēṇa // GāSa.995

sahi ṇavaṇihuvaṇasamarammi aṅkavālīsahīe ṇiviḍāē
hārō ṇivārao ccia ucchīrantō tadā kahaṁ ramiaṁ // GāSa.996

sō ṇatthi ettha gāmē jō ēaṁ mahamahantalāaṇṇaṁ
taruṇāṇaṁ hiaaluḍiṁ parisakkantiṁ ṇivārēi // GāSa.997

sō suddhasāmalaṅgō dhammillō kalialaliaṇiadēhō
tīē khandhāhi valaṁ gahia sarō suraasaṅgarē jaaï // GāSa.998

hōmi vahatthiarēhō ṇiraṅkusō aha vivēarahiō vi
siviṇē vi tumammi puṇō pattihi bhattiṁ ṇa sumarāmi // GāSa.999

sajjēi surahimāsō ṇa āpaṇēi juaïjaṇalakkhasahē
ahiṇaasahaāramuhē ṇaapallavapattaṇē aṇaṅgasarē // GāSa.1000

