[p. 1][kaïrāa-bappaïrāassa]

[kavirāja-vākpatirājasya]

[gauḍavahō]

[gauḍavadham]

[maṅgalācaraṇam]paḍhamaṁ cia dhavala-kaōvavīamamburuha-gōaraṁ ṇamaha // GaüḍVa.1ab [āryā]
hari-jaḍhara-ṇiggamukkhitta-ṇāla-suttaṁ piva sayambhuṁ // GaüḍVa.1cd [āryā]

sō jaaï kaṇṇiā-valaa-gabbha-parigūḍha-viaḍa-bīammi // GaüḍVa.2ab [āryā]
jō vasaï ṇihāṇīkaa-bahu-bambhaṇḍe vva kamalammi // GaüḍVa.2cd [āryā]

taṁ paṇamaha tiṅgicchi-cchalēṇa ṇivasaï ṇivēsa-kamalammi // GaüḍVa.3ab [āryā]
jassa paramāṇu-ṇivaho vva bhuvaṇa-ṇimmāṇa-paḍivaṇṇō // GaüḍVa.3cd [āryā]

aṭṭhiamāvattantī sō jaaï javujjaassa sā jassa // GaüḍVa.4ab [āryā]
phalihakkhāvali-kajjammi ghaḍaï bambhaṇḍa-parivāḍī // GaüḍVa.4cd [āryā]

paṇamaha heṭṭha-ṭṭhia-viaḍa-sēsa-bisa-kanda-kandalāhintō // GaüḍVa.5ab [āryā]
paḍibhiṇṇa-kaṇha-paṅkaṁ viṇiggamaṁ ṇāhi-ṇaliṇassa // GaüḍVa.5cd [āryā]

viaḍa-sasi-maṇḍalāanta-salila-bhariammi bhuvaṇa-valaammi // GaüḍVa.6ab [āryā]
hariṇō hariṇa-cchāaṁ vilāsa-parisaṇṭhiaṁ jaaï // GaüḍVa.6cd [āryā]

[p. 2]asurōraṭṭhi-ṇihaṁsaṇa-visaṭṭa-dhūmāvalambi-ṇaha-hīrō // GaüḍVa.7ab [āryā]
rava-rōsa-gahia-ghaṇa-maṇḍalo vva ṇara-kēsarī jaaï // GaüḍVa.7cd [āryā]

taṁ ṇamaha samōsariā ṇahagga-vihaḍāviōravīḍhassa // GaüḍVa.8ab [āryā]
jassa daïccammi aladdha-vavasiaccēa bhuadaṇḍā // GaüḍVa.8cd [āryā]

ṇamaha viāria-daṇuinda-ruhira-pallavia-gaaṇa-pērantaṁ // GaüḍVa.9ab [āryā]
riu-vaha-samaya-pasāria-sañjhaṁ piva mahumaha-maïndaṁ // GaüḍVa.9cd [āryā]

mukkē vi ṇara-maïndattaṇammi bokkāra-kalusia-galassa // GaüḍVa.10ab [āryā]
hariṇō jaaï ciraṁ vihaa-sadda-parighaggharā vāṇī // GaüḍVa.10cd [āryā]

avahīria-diggaa-canda-hariṇa-palayabbha-jāla-rasiassa // GaüḍVa.11ab [āryā]
asure ccia saṁrambhā jaanti māyā-maïndassa // GaüḍVa.11cd [āryā]

rava-rōsa-dalia-ghaṇa-ṇiravalamba-saṅghaḍia-taḍi-kaḍappo vva // GaüḍVa.12ab [āryā]
ṇara-hariṇō jaaï kaḍāra-kēsarō kandharā-bandhō // GaüḍVa.12cd [āryā]

sō jaaï gōva-bhāvē jō vimalia-gūḍha-ṇāhi-ṇaliṇāhi // GaüḍVa.Aab [āryā]
ṇīsaramāṇēhiṁ cēa parimalaṁ vahaï sasiēhiṁ // GaüḍVa.Acd [āryā]

dāḍhā mahā-varāhassa vaaṇa-maggēṇa ṇiggaā jaaï // GaüḍVa.13ab [āryā]
uara-ṭṭhia-ṇāhī-kamala-kanda-mūlāhi va muṇālī // GaüḍVa.13cd [āryā]

[p. 3]taṁ ṇamaha jō varāhattaṇammi phaṇa-maṇi-ghaḍanta-paḍibimbō // GaüḍVa.14ab [āryā]
sēsa-ṭṭhiaṁ pi vasuhaṁ vahaï vva pahāva-saṅkantō // GaüḍVa.14cd [āryā]

heṭṭha-ṭṭhia-sūra-ṇivāraṇāa chattaṁ ahō iva vahantī // GaüḍVa.15ab [āryā]
jaaï sasēsā vārāha-sāsa-dūrukkhaā puhavī // GaüḍVa.15cd [āryā]

aṅgāĩ viṇhuṇō vāmaṇattaṇē visama-māsa-thauḍāiṁ // GaüḍVa.16ab [āryā]
maḍahōara-ṇapahuppanta-bhuvaṇa-bhariāĩ va jaanti // GaüḍVa.16cd [āryā]

jaaï dharamuddharanto bhara-ṇīsāria-muhagga-calaṇēṇa // GaüḍVa.17ab [āryā]
ṇia-dēhēṇa karēṇa va pañcaṅguliṇā mahā-kummō // GaüḍVa.17cd [āryā]

rakkhau vō rōma-laā māyā-mahilattaṇē mahumahassa // GaüḍVa.18ab [āryā]
gūḍhōara-tāmarasāṇusāriṇī bhamara-māla vva // GaüḍVa.18cd [āryā]

sō jaaï jassa juvaïttaṇammi khāmōarōsarantēhiṁ // GaüḍVa.19ab [āryā]
bhuvaṇēhĩ va thaṇa-jahaṇāṇa gāravaṁ kiṁ pi ṇivvaḍiaṁ // GaüḍVa.19cd [āryā]

sō jaaï jāmaïllāamāṇa-muhalāli-valaa-pariālaṁ // GaüḍVa.20ab [āryā]
lacchi-ṇivēsantēura-vaïṁ va jō vahaï vaṇamālaṁ // GaüḍVa.20cd [āryā]

[p. 4]bālattaṇammi hariṇō jaaï jasōāe cumbiaṁ vaaṇaṁ // GaüḍVa.21ab [āryā]
paḍisiddha-ṇāhi-magguddha-ṇiggaaṁ puṇḍarīaṁ va // GaüḍVa.21cd [āryā]

ṇaha-rēhā rāhā-kāraṇāō karuṇaṁ harantu vō sarasā // GaüḍVa.22ab [āryā]
vaccha-tthalammi kotthuha-kiraṇāantīō kaṇhassa // GaüḍVa.22cd [āryā]

taṁ ṇamaha jēṇa ajjavi vilūṇa-kaṇṭhassa rāhuṇō valaï // GaüḍVa.23ab [āryā]
dukkhamaṇiccariaṁ cia amūla-lahuēhĩ sāsēhiṁ // GaüḍVa.23cd [āryā]

paṇamaha balassa huṅkāra-bhaa-vasā ghōlamāṇa-jauṇe vva // GaüḍVa.24ab [āryā]
maa-dōsa-siḍhila-kasaṇāvarilla-sandāṇiē calaṇē // GaüḍVa.24cd [āryā]

antō-saṁlīṇa-phaṇā-sahassa-raaṇa-ppahaṁ piva vamantī // GaüḍVa.25ab [āryā]
haliṇō maāruṇā viddavēu duriāiṁ vō diṭṭhī // GaüḍVa.25cd [āryā]

appāṇa-gamia-viaṇattaṇēṇa bhara-dalia-sēsa-kummāṇa // GaüḍVa.26ab [āryā]
ṇiruvālambhaṁ bala-kēsavāṇa parivaggiaṁ jaaï // GaüḍVa.26cd [āryā]

taṁ ṇamaha pīa-vasaṇaṁ jō vahaï sahāva-sāmala-cchāaṁ // GaüḍVa.27ab [āryā]
diasa-ṇisā-laa-ṇiggama-vihāa-sabalaṁ piva sarīraṁ // GaüḍVa.27cd [āryā]

[p. 5]siri-thaṇa-ṇivēsa-maggā jaanti bhiṇṇaṅgarāa-ṇivvaḍiā // GaüḍVa.28ab [āryā]
vacchammi ṇāhi-ṇaliṇī-dalāamāṇā mahumahassa // GaüḍVa.28cd [āryā]

sō jaaï jassa ṇāḍāla-lōaṇāsaṅgiṇī bhumaa-lēhā // GaüḍVa.29ab [āryā]
ajja vi dīsaï kāmassa dāha-kasaṇā dhaṇu-laa vva // GaüḍVa.29cd [āryā]

taṁ ṇamaha kāma-ṇēhā ajja vi dhārēi jō jaḍā-baddhaṁ // GaüḍVa.30ab [āryā]
taïa-ṇaaṇaggi-ṇivaḍaṇa-kaa-vavasāaṁ piva miaṅkaṁ // GaüḍVa.30cd [āryā]

sō vō suhāĩ uvaṇēu viaḍa-taïacchi-pelliaṁ jassa // GaüḍVa.31ab [āryā]
ṇivasaï sīsammi sasi-cchalēṇa ṇiaaṁ piva ṇaḍālaṁ // GaüḍVa.31cd [āryā]

kaḍhḍhia-kusuma-raukkara-kaḍāra-cāva-cchalēṇa sō jaaï // GaüḍVa.32ab [āryā]
ahidhāviūṇa gilio vva jassa taïacchiṇā kāmō // GaüḍVa.32cd [āryā]

mauḍucchaṅga-pariggaha-miaṅka-jōṇhāvabhāsiṇō ṇamaha // GaüḍVa.33ab [āryā]
ṇiccaṁ cia pasuvaïṇō pariṭṭhiaṁ vāmaṇa-cchāaṁ // GaüḍVa.33cd [āryā]

kēyūrōraa-suṅkāra-saṅkulē bāṇa-bhua-vaṇa-cchēā // GaüḍVa.Bab [āryā]
sō jaaï saṇīsāse vva vahaï jō amarisā bāhū // GaüḍVa.Bcd [āryā]

[p. 6]uddhaṁ andhaa-riuṇō ṇaaṇaṁ pajjalia-tāraaṁ ṇamaha // GaüḍVa.Cab [āryā]
ukkarisia-paḍicakkaṁ va cakkiṇō bāṇabhaṅgammi // GaüḍVa.Ccd [āryā]

jamia-sihaṇḍassa vi visaharēṇa hatthō piṇāiṇō jaaï // GaüḍVa.Dab [āryā]
lambi-jaḍā-bhāsa-phaṇā-raaṇa-maūhēsu ghōlantō // GaüḍVa.Dcd [āryā]

kuviāi calaṇa-paṇaō rahasukkhitta-maulī harō jaaï // GaüḍVa.Eab [āryā]
sīsa-ṭṭhia-bambha-kavāla-phaṁsa-saṅkāe va umāē // GaüḍVa.Ecd [āryā]

taṁ paṇamaha ajja vi vahaï tivahaā-vīi-bhaṅga-kuḍilāiṁ // GaüḍVa.Fab [āryā]
jassa jaḍā-bandha-ṇivēsa-visamiāiṁ va salilāiṁ // GaüḍVa.Fcd [āryā]

jaaï jaḍā-sañjamaṇaṁ pasuvaïṇō jalahi-mahaṇa-viramammi // GaüḍVa.34ab [āryā]
siḍhilēṇa sēla-ṇihasaṇa-kilanta-vacchēṇa vāmaṇa-cchāaṁ // GaüḍVa.34cd [āryā]

patthārōsaṇa-taralia-karaṅgulī-malia-tambira-ṇaḍālaṁ // GaüḍVa.35ab [āryā]
paḍisiddha-taïa-ṇaaṇuggamaṁ va ṇamimō hara-kirāaṁ // GaüḍVa.35cd [āryā]

sō jaaï jhatti-kavalia-visassa kaṇṭhammi jassa ṇivvaḍiā // GaüḍVa.36ab [āryā]
khaṇa-diṇṇuvvatta-kaanta-pāsa-ṇihasōvamā rēhā // GaüḍVa.36cd [āryā]

[p. 7]taṁ paṇamaha jō sīsāō kaha vi lhasia-ṭṭhiaṁ samuvvahaï // GaüḍVa.37ab [āryā]
ajja vi kusumīkaa-kēsavacchi-vattaṁ va taïacchiṁ // GaüḍVa.37cd [āryā]

uvari-ṭṭhia-candālōa-puñjiā jaaï kaṇṭha-mūlammi // GaüḍVa.38ab [āryā]
sīsa-cchāya vva visa-ppahāmaī thāṇuṇō rēhā // GaüḍVa.38cd [āryā]

dēhaddhaddha-pariṭṭhia-gōri-harārāhaṇekka-hiaaṁ va // GaüḍVa.39ab [āryā]
khaṇḍattaṇēṇa paṇamaha pariṭṭhiaṁ tiṇaaṇa-miaṅkaṁ // GaüḍVa.39cd [āryā]

taṁ ṇamaha jassa muha-ghaḍia-sasi-alā-suttiṇā ciraṁ pīā // GaüḍVa.40ab [āryā]
sīsammi saaṇhēṇa va sura-sari-dhārā kavālēṇa // GaüḍVa.40cd [āryā]

ghōlira-kaḍāra-tāraṁ ṇaḍāla-ṇaaṇaṁ piṇāiṇō ṇamaha // GaüḍVa.41ab [āryā]
ajja vi khaāhuīkaa-jalanta-bambhaṇḍa-piṇḍaṁ va // GaüḍVa.41cd [āryā]

taṁ ṇamaha kulaṁ piva jassa sulaha-sambhāvaṇaṁ pariharantō // GaüḍVa.42ab [āryā]
ajja vi bāṇamaṇaṅgō ṇō muaï bhayā kumārammi // GaüḍVa.42cd [āryā]

sā jaaï ṇēurillēṇa jīe calaṇēṇa tāḍia-kkhandhō // GaüḍVa.43ab [āryā]
ubbhiṇṇa-ruhira-kusumō jāō mahisāsurāsōō // GaüḍVa.43cd [āryā]

[p. 8]paḍhama-harāliṅgaṇa-lajjiāe ajjāe vō suhaṁ dēntu // GaüḍVa.44ab [āryā]
kaṇṭha-ppahāvalambaṇa-thōa-tthāmāĩ acchīiṁ // GaüḍVa.44cd [āryā]

bhamiaṁ palaya-paōsē viviha-kavālammi ṇamaha kālīē // GaüḍVa.45ab [āryā]
miliāsēsa-ṇisā-lakkha-visama-bahu-canda-khaṇḍe vva // GaüḍVa.45cd [āryā]

ḍimbaṁ vō cāmuṇḍāe pihu-sirā-daṇḍa-maṇḍaṇaṁ harau // GaüḍVa.46ab [āryā]
maḍahōara-ṇapahuppanta-valaa-bhariaṁ piva sarīraṁ // GaüḍVa.46cd [āryā]

sā jaaï cau-muhāsaṇa-tāmarasa-dalōarēsu dullaliā // GaüḍVa.47ab [āryā]
kaï-jīhā-ṇivahēsu a jā ṇimia-paaṁ paribbhamaï // GaüḍVa.47cd [āryā]

taṁ ṇamaha jassa dīsaï bimbaṁ vicchāa-lañchaṇa-cchāyaṁ // GaüḍVa.48ab [āryā]
gaṅgā-ṇiggama-parigalia-majjha-lāvaṇṇa-tucchaṁ va // GaüḍVa.48cd [āryā]

vērulia-ṇihā taṁ ṇamaha jassa tē sandaṇaṁ parivahanti // GaüḍVa.49ab [āryā]
taddiasa-paḍhama-pellia-tama-maïlaṅgā iva turaṅgā // GaüḍVa.49cd [āryā]

jaaï jaa-rakkhaṇē puñjiaṁ va jaṁ phuraï paaṇuaṁ raviṇō // GaüḍVa.50ab [āryā]
palayammi jaṁ ca paviralliaṁ va bahalāi gō-jālaṁ // GaüḍVa.50cd [āryā]

[p. 9]taṁ ṇamaha kōla-tulaṇē saala-phaṇā-maṇi-pasatta-paḍibimbaṁ // GaüḍVa.51ab [āryā]
uvvahaï va jō bahu-sira-vihatta-lahuaṁ dharā-valayaṁ // GaüḍVa.51cd [āryā]

paṇamaha kālindī-salila-daṇḍa-ghaḍiaṁ va sura-sari-ppavahaṁ // GaüḍVa.52ab [āryā]
danta-kkhambhaṁ vīsanta-viaḍa-hatthaṁ gaa-muhassa // GaüḍVa.52cd [āryā]

taṁ ṇamaha gaa-muhaṁ viaḍa-danta-kara-daṇḍa-kalaṇa-līlāsu // GaüḍVa.53ab [āryā]
milia-himavanta-viñjjhe vva kuṇaï jō mēru-pabbhārē // GaüḍVa.53cd [āryā]

gaṇa-vaïṇō saï-saṅgaa-gōrī-hara-pēmma-rāa-viliassa // GaüḍVa.54ab [āryā]
dantō vāma-muhaddhanta-puñjiō jaaï hāso vva // GaüḍVa.54cd [āryā]

ṇamaha daṇuēnda-ṇihaṇē māā-mahu-sūaṇaṁ uvēntīē // GaüḍVa.55ab [āryā]
māṇia-taralattaṇa-vibbhamāĩ bhamiāĩ lacchīē // GaüḍVa.55cd [āryā]

hatthālambia-paṅkaa-miaṅkamuahīō ṇiggaaṁ jaaï // GaüḍVa.56ab [āryā]
āsaṅghia-ṇia-āṇaṇa-sōhagga-guṇāe va sirīē // GaüḍVa.56cd [āryā]

kōsuma-dhaṇu-bāṇa-ggaha-sōraha-lagga-bhamare vva kāmassa // GaüḍVa.57ab [āryā]
oppuṁsia-raï-paṇaaṁsu-kajjalaṅkē karē ṇamaha // GaüḍVa.57cd [āryā]

[p. 10]dēu suhaṁ vō pasu-vaï-sirāhi gōrī-visūriavvēhiṁ // GaüḍVa.58ab [āryā]
sōvālambha vva himālaaṅka-parighōlirī gaṅgā // GaüḍVa.58cd [āryā]

sā jaaï hara-siratthammi jīe sālilammi ghōlira-kavālō // GaüḍVa.59ab [āryā]
ajja vi piāmahattamaṇahaṁ caurāṇaṇō vahaï // GaüḍVa.59cd [āryā]

hari-calaṇa-ṇaha-ppahāē vicchōliaṁ va paḍhamaaṁ // GaüḍVa.60ab [āryā]
hara-sasiṇō pāaēhiṁ saṁvaliaaṁ va vīaaṁ // GaüḍVa.60cd [āryā]

gahia-hima-cchāaaṁ va tuhiṇaddi-samāvaḍaṇaē // GaüḍVa.61ab [āryā]
kāraṇa-parisuddhaaṁ va gaṅgāe ṇamaha salilaaṁ // GaüḍVa.61cd [āryā]

[p. 11][atha kavipraśaṁsā]iha tē jaanti kaïṇō jaamiṇamō jāṇa saala-pariṇāmaṁ // GaüḍVa.62ab [āryā]
vāāsu ṭhiaṁ dīsaï āmōa-ghaṇaṁ va tucchaṁ va // GaüḍVa.62cd [āryā]

ṇiaāeccia vāāe attaṇō gāravaṁ ṇivēsantā // GaüḍVa.63ab [āryā]
jē ēnti pasaṁsaṁ ccia jaanti iha tē mahā-kaïṇō // GaüḍVa.63cd [āryā]

doggaccammi vi sokkhāĩ tāṇa vihavē vi hōnti dukkhāiṁ // GaüḍVa.64ab [āryā]
kavva-paramattha-rasiāĩ jāṇa jāanti hiaāiṁ // GaüḍVa.64cd [āryā]

ummillaï lāyaṇṇaṁ paaa-cchāāe sakkaa-vaāṇaṁ // GaüḍVa.65ab [āryā]
sakkaa-sakkārukkarisaṇēṇa paaassa vi pahāvō // GaüḍVa.65cd [āryā]

ṭhiamaṭṭhiaṁ va dīsaï aṭhiaṁ pi pariṭṭhiaṁ va paḍihāi // GaüḍVa.66ab [āryā]
jaha-saṇṭhiaṁ ca dīsaï sukaīṇa imāō payaīō // GaüḍVa.66cd [āryā]

viṇaa-guṇō daṇḍāḍambarō a maṇḍanti jaha ṇarinda-siriṁ // GaüḍVa.67ab [āryā]
taha ṭaṅkārō mahurattaṇaṁ a vāaṁ pasāhēnti // GaüḍVa.67cd [āryā]

sōhēi suhāvēi a uvahujjantō lavō vi lacchīē // GaüḍVa.68ab [āryā]
dēvī sarassaī uṇa asamaggā kiṁ pi viṇaḍēi // GaüḍVa.68cd [āryā]

[p. 12]mahumaha-viaa-pauttā vāā kaha ṇāma maulau imammi // GaüḍVa.69ab [āryā]
paḍhama-kusumāhi taliṇaṁ pacchā-kusumaṁ vaṇa-laāṇa // GaüḍVa.69cd [āryā]

laggihii ṇa vā suaṇē vayaṇijjaṁ dujjaṇēhĩ bhaṇṇantaṁ // GaüḍVa.70ab [āryā]
tāṇa puṇa taṁ suaṇāvavāa-dōsēṇa saṅghaḍaï // GaüḍVa.70cd [āryā]

para-guṇa-parihāra-paramparāe taha tē guṇaṇṇuā jāā // GaüḍVa.71ab [āryā]
jāā tēhiṁ cia jaha guṇēhĩ guṇiṇō paraṁ pisuṇā // GaüḍVa.71cd [āryā]

jaṁ ṇimmalā vi khijjanti hanta vimalēhĩ sajjaṇa-guṇēhiṁ // GaüḍVa.72ab [āryā]
taṁ sarisaṁ sasi-ara-kāraṇāe kari-danta-viaṇāē // GaüḍVa.72cd [āryā]

jāṇa asamēhĩ vihiā jāaï ṇindā samā salāhā vi // GaüḍVa.73ab [āryā]
ṇindā vi tēhĩ vihiā ṇa tāṇa maṇṇē kilāmēi // GaüḍVa.73cd [āryā]

ṇandantu ṇiaa-guṇa-gāravammi addiṭṭha-para-muha-cchāā // GaüḍVa.74ab [āryā]
garuā sa-sīla-dōlāamāṇa-para-diṭṭha-muha-rāā // GaüḍVa.74cd [āryā]

bahuō sāmaṇṇa-maïttaṇēṇa tāṇaṁ pariggahē lōō // GaüḍVa.75ab [āryā]
kāmaṁ gaā pasiddhiṁ sāmaṇṇa-kaī aoccēa // GaüḍVa.75cd [āryā]

[p. 13]suaṇa-sahāvē vi gaō jaḍammi kattō guṇō samullasaï // GaüḍVa.Gab [āryā]
raviṇō vi jalammi ṭhiaṁ paḍibimbamahōmuhaṁ phuraï // GaüḍVa.Gcd [āryā]

haraï aṇū vi para-guṇō garuammi vi ṇia-guṇē ṇa santōsō // GaüḍVa.76ab [āryā]
sīlassa vivēassa a sāramiṇaṁ ettiaṁ cēa // GaüḍVa.76cd [āryā]

iarē vi phuranti guṇā gurūṇa paḍhamaṁ kauttamāsaṅgā // GaüḍVa.77ab [āryā]
aggē sēlagga-gaā indu-maūhā iva mahīē // GaüḍVa.77cd [āryā]

ṇivvāḍantāṇa sivaṁ saalaṁ cia sivaaraṁ tahā tāṇa // GaüḍVa.78ab [āryā]
ṇivvaḍaï kiṁ pi jaha tē vi appaṇā vimhaamuvēnti // GaüḍVa.78cd [āryā]

pāsammi ahaṅkārī hōhii kaha vā guṇāṇa vivarukkhē // GaüḍVa.79ab [āryā]
gavvaṁ ṇa guṇi-gaa-maō guṇatthamicchanti guṇa-kāmā // GaüḍVa.79cd [āryā]

ahilaṅghiūṇa lōaṁ ṭhiāṇa ekkattaṇēṇa garuāṇa // GaüḍVa.80ab [āryā]
bīāvekkhī avalambiūṇa kaṁ maccharō phurau // GaüḍVa.80cd [āryā]

ṇia-maï-sandēho ccia maï-sandēhāvalōaṇē jāṇa // GaüḍVa.81ab [āryā]
hōnti viāra-ṭṭhāṇaṁ ṭhia-rūā tē ṇa lōassa // GaüḍVa.81cd [āryā]

[p. 14]tucchā-suhēṇa vijjāe maccharāḍambaro khala-aṇassa // GaüḍVa.Hab [āryā]
dukkhēṇa sajjaṇāṇaṁ hiyaukkampī samijjanti // GaüḍVa.Hcd [āryā]

sukaī… … …bhēsu jāṇa parisaṇṭhiāĩ ṇāmāiṁ // GaüḍVa.Iab [āryā]
ṇiaa-ṇibandhēsu a tāṇa ṇaṇu samattaṁ ca kāaddhaṁ // GaüḍVa.Icd [āryā]

pāṇamaïāō jāṇaṁ dharanti kavvēsu vaṇṇa-mālāō // GaüḍVa.Jab [āryā]
…bhāvā jīassa tē jianticcia maā vi // GaüḍVa.Jcd [āryā]

kiṁ ratusamārūḍha-guṇāṇa jīviaṁ laddha-pisuṇa-bhāvaṁ vva // GaüḍVa.Kab [āryā]
tēhiṁ pasaṁsijjantō vi jaṁ guṇī ṇēa pattiiaï // GaüḍVa.Kcd [āryā]

sā jaaï maī guruā gamaṇa-paḍibōha-kāraṇā… …। // GaüḍVa.Lab [āryā]
paḍibōha-saṅkamā jā saaṁ va paḍivajjaï sarūvaṁ // GaüḍVa.Lcd [āryā]

jō appaṇāṇa sāraṁ pecchaï aṇṇassa sō vi pīhēi // GaüḍVa.Mab [āryā]
paḍivajjaï jō vi parāō sō vi… …ottēā // GaüḍVa.Mcd [āryā]

guṇiṇā ahamā a ṭhiāṇa ṇavara tāṇaṁ ca do ccia visēsā // GaüḍVa.Nab [āryā]
sō vi ahamo ccia kaō majjhima-sambhāvaṇā jassa // GaüḍVa.Ncd [āryā]

[p. 15]kō ṇindaï ṇīaamē garuaarē kō pasaṁsiuṁ taraï // GaüḍVa.82ab [āryā]
sāmaṇṇaṁ ccia ṭhāṇaṁ thuīṇa pariṇindiāṇaṁ ca // GaüḍVa.82cd [āryā]

sōūṇa muṇanti paraṁ jē ṇa viappanti appaṇaccēa // GaüḍVa.83ab [āryā]
tē aṇaraha vva gavvassa uttuṇā kaha ṇa lajjanti // GaüḍVa.83cd [āryā]

kāla-guṇā paḍhama-kaīhĩ bhamiamapariggahēsu maggēsu // GaüḍVa.84ab [āryā]
iharā maīhĩ hīranti dukkaraṁ kē vi kāṇaṁ pi // GaüḍVa.84cd [āryā]

kattō ṇāma ṇaïṭṭhaṁ saccaṁ kavi-sēviēsu maggēsu // GaüḍVa.85ab [āryā]
sīmantē uṇa mukkammi tammi savvaṁ ṇavaṁ cēa // GaüḍVa.85cd [āryā]

jaḍabuddhīṇa pahuppaï maïlō guṇa-ṇiggamō ṇa maṇuyāṇa // GaüḍVa.Oab [āryā]
ṇīlaṁ ṇa ṇahaṁ sā ṇāyaṇassa tēassa viṇivittī // GaüḍVa.Ocd [āryā]

atthālōaṇa-taralā iara-kaīṇaṁ bhamanti buddhīō // GaüḍVa.86ab [āryā]
atthaccēa ṇirārambhamēnti hiaaṁ kaïndāṇa // GaüḍVa.86cd [āryā]

ā-saṁsāraṁ kaï-puṅgavēhĩ taddiaha-gahia-sārō vi // GaüḍVa.87ab [āryā]
ajja vi abhiṇṇa-muddo vva jaaï vāā-paripphandō // GaüḍVa.87cd [āryā]

[p. 16]kiṁ aṇṇamaṇaṇṇa-maṇēhĩ tāva su-kaīhĩ sikkhiā vāā // GaüḍVa.88ab [āryā]
jāaṁ ṇīsāmaṇṇāṇa tāṇa mūattaṇaṁ jāva // GaüḍVa.88cd [āryā]

kō va viārēi visēsa-vittharaṁ tāṇa jaṁ ṭhiaṁ lōē // GaüḍVa.89ab [āryā]
ṇāme ccia saṅkantā garuāṇa guṇā phuranti vva // GaüḍVa.89cd [āryā]

jāṇa sarūvāvagamē vi gavviā kimpi hōnti aṇṇē vi // GaüḍVa.90ab [āryā]
tē āāsāa vahanti attaṇō ṇavara māhappaṁ // GaüḍVa.90cd [āryā]

mōha-paḍibōha-kārittaṇēṇa timiraṁ va jaṁ paāso vva // GaüḍVa.91ab [āryā]
taṁ jaaï viruddhaṁ piva viappa-jālaṁ kaïndāṇa // GaüḍVa.91cd [āryā]

ṇavamattha-daṁsaṇaṁ saṁṇivēsa-sisirāō bandha-riddhīō // GaüḍVa.92ab [āryā]
aviralamiṇamō ā-bhuvaṇa-bandhamiha ṇavara paaammi // GaüḍVa.92cd [āryā]

jē suṇṇā iva bahusō kahiṁ pi dīsanta-virala-guṇa-sārā // GaüḍVa.Pab [āryā]
dara-vasia-purāārēhĩ tēhĩ kiṁ vā ṇibandhēhiṁ // GaüḍVa.Pcd [āryā]

ṇimmāā te ccia ṇavara kavva-kittīō jāṇa lōassa // GaüḍVa.Qab [āryā]
kaṇṇē visanti hiaē vasanti pasaranti a muhammi // GaüḍVa.Qcd [āryā]

[p. 17]do ccia ṇavaraṁ hiaē lagganti jahā-ṇivēsa-ramaṇijjā // GaüḍVa.Rab [āryā]
ramaṇīō ballahāṇaṁ mahā-kaīṇaṁ ca bhaṇiīō // GaüḍVa.Rcd [āryā]

saalāō imaṁ vāā visanti ettō a ṇēnti vāāō // GaüḍVa.93ab [āryā]
ēnti samuddaṁ cia ṇēnti sāarāo ccia jalāiṁ // GaüḍVa.93cd [āryā]

harisa-visēsō viasāvaō a maulāvaō a acchīṇa // GaüḍVa.94ab [āryā]
iha bahihuttō antō-muhō a hiaassa vipphuraï // GaüḍVa.94cd [āryā]

aṇuampā vā hāsō va hōi avahīraṇa vva garuāṇa // GaüḍVa.95ab [āryā]
iarēsu aṇāa-guṇantarēsu ṇa uṇō hiaa-dukkhaṁ // GaüḍVa.95cd [āryā]

jē attaṇō ṇa ahiā sarisā vā tēhĩ kiṁ bhaṇantēhiṁ // GaüḍVa.96ab [āryā]
jaha-taha parāō icchanti taha vi garuā vi bahumāṇaṁ // GaüḍVa.96cd [āryā]

hōntu vva vigaa-gavvā māhappa-samuttuṇavva viarantu // GaüḍVa.97ab [āryā]
jaha-taha ṇivvaḍia-guṇā hāsa-ṭṭhāṇaṁ ṇa lōassa // GaüḍVa.97cd [āryā]

bhīaṁ va lajjiaṁ pi va thambhiamiva kiṁ pi hōi suḍhiaṁ va // GaüḍVa.98ab [āryā]
dūmiamiva apphuṇṇaṁ va paharisuccaṁ va iha hiaaṁ // GaüḍVa.98cd [āryā]

[p. 18][atha kāvyamārabhyatē]atthi ṇiattia-ṇīsēsa-bhuvaṇa-duriāhiṇandia-mahindō // GaüḍVa.99ab [āryā]
siri-jasavammo tti disā-paḍilagga-guṇō mahīṇāhō // GaüḍVa.99cd [āryā]

ghōlaï samucchalantī jammi calantammi rēṇu-bhāvēṇa // GaüḍVa.100ab [āryā]
vasuhā amukka-sēsa-pphaṇa vva dhavalāavattēsu // GaüḍVa.100cd [āryā]

vēhavva-dukkha-vihalāṇa jassa riu-kāmiṇīṇa pammukkā // GaüḍVa.Sab [āryā]
kara-tāḍaṇa-bhīēhĩ va hārēhĩ paōharucchaṅgā // GaüḍVa.Scd [āryā]

kabarī-bandhā ajja vi kuḍilā tē jassa vēri-bandīṇa // GaüḍVa.Tab [āryā]
haḍha-kaḍḍhaṇa-khuttaṅguli-ṇivēsa-magga vva dīsanti // GaüḍVa.Tcd [āryā]

caliammi jammi viaṇā-vihua-phaṇā-maṇḍalō vi ṇō muaï // GaüḍVa.101ab [āryā]
mahi-veḍhaṁ bala-bhara-khutta-raaṇa-sandāṇiaṁ sēsō // GaüḍVa.101cd [āryā]

ṇīsandaï jassa raṇāirēsu kīlāliō gaa-maēṇa // GaüḍVa.102ab [āryā]
āhaa-vammāṇala-dara-virāa-dhāro vva kara-vālō // GaüḍVa.102cd [āryā]

sēvañjali-milia-ṇaḍāla-maṇḍalā hōnti haḍha-paṇāmēsu // GaüḍVa.103ab [āryā]
ṇūmia-bhiuḍī-bhaṅga vva jassa paḍivakkha-sāmantā // GaüḍVa.103cd [āryā]

[p. 19]jō vavasāāvasarēsu dappa-dara-diṭṭha-dāhiṇaṁsa-aḍō // GaüḍVa.104ab [āryā]
daṁsaṇa-pasāa suhiaṁ kuṇaï vva bhua-ṭṭhiaṁ lacchiṁ // GaüḍVa.104cd [āryā]

kōuvvatta-ṭhia-visama-tāra-pahā-bhēa-kalusiāiṁ va // GaüḍVa.105ab [āryā]
sāmāanti ṇaḍālāĩ jassa paḍivakkha-bandīṇa // GaüḍVa.105cd [āryā]

pāsammi paāvāluṅkhiassa jasa-pāavassa va mahallō // GaüḍVa.106ab [āryā]
aasō riūṇaṁ dīsaï chāā-ṇivaho vva saṅkantō // GaüḍVa.106cd [āryā]

gambhīra-mahārambhā sambhāvia-sāaraṁ paribbhamaï // GaüḍVa.107ab [āryā]
bhuvaṇantarēsu bhāīrahi vva sā bhārahī jassa // GaüḍVa.107cd [āryā]

jassa a valanta-jaa-gaa-sīara-dhārā-sahassa-luliāō // GaüḍVa.108ab [āryā]
sambhama-sañcāria-cāmarāo dhāvanti va disāō // GaüḍVa.108cd [āryā]

avi a—

sōhaï viṇivēsia-pasiḍhilaṅgulī-kōḍi-kaṭṭhaṇutthallō // GaüḍVa.109ab [āryā]
pāaḍiabbhantara-vaṇa-ṇivēsa-dara-danturō aharō // GaüḍVa.109cd [āryā]

muccanti pelliuvvella-kēsarā mūla-lulia-maarandā // GaüḍVa.110ab [āryā]
ṇihuaṁ līlā-kuvalaa-paḍitthiā kaha vi ṇīsāsā // GaüḍVa.110cd [āryā]

[p. 20]vāma-karāaḍḍhia-suṇṇa-malia-vikkhitta-kuntala-sihāṇa // GaüḍVa.111ab [āryā]
araī-vilāsa-visurāviāṇa ṇivvaḍaï sōhaggaṁ // GaüḍVa.111cd [āryā]

agghaï maṅgala-gahiekka-kusuma-pēsia-pasāhaṇāmēlaṁ // GaüḍVa.112ab [āryā]
vimuha-ṇaaṇāvahīria-dara-vandia-candaṇaṁ vaaṇaṁ // GaüḍVa.112cd [āryā]

ia jassa samara-daṁsaṇa-līlā-ṇimmavia-vammaha-viārā // GaüḍVa.113ab [āryā]
tiasa-taruṇīō ajjavi maṇṇē ṇihuaṁ kilammanti // GaüḍVa.113cd [āryā]

ahavā—

sihara-ṇapahutta-gaaṇā disā-paḍipphalia-kaḍaa-viṇiattā // GaüḍVa.114ab [āryā]
ḍajjhanti daruppaïā aladdha-gamaṇantarā giṁriṇō // GaüḍVa.114cd [āryā]

taṁ sa-guhā-muha-ṇivvaḍia-dhūma-valaāvalambia-ṇiambā // GaüḍVa.115ab [āryā]
vajjāṇala-dhammantā lōhaṁ va muanti dharaṇi-harā // GaüḍVa.115cd [āryā]

lakkhijjaï dhūmāanta-pakkha-ṇikkhanta-sihi-sihā-ṇivahō // GaüḍVa.116ab [āryā]
sambhama-sañcalia-calanta-raaṇi-diaso vva sura-sēlō // GaüḍVa.116cd [āryā]

jēsuñcia kuṇṭhijjaï rahasubbhiḍaṇa-muhalō mahi-harēsu // GaüḍVa.117ab [āryā]
tēsuñcēa ṇisijjaï paḍirōhandōlirō kulisō // GaüḍVa.117cd [āryā]

[p. 21]vellanti kandarōara-ṇivvaḍia-valanta-viaḍa-vihaāō // GaüḍVa.118ab [āryā]
sahasavva sēla-sīmantiṇīo bhaa-mukka-gabbhāō // GaüḍVa.118cd [āryā]

vijjhavaï vellaṇōṇaa-mahi-veḍhobhaa-disāgaa-samuddō // GaüḍVa.119ab [āryā]
ṭhāṇa-parisaṇṭhio ccia pakkha-cchēāṇalaṁ sēlō // GaüḍVa.119cd [āryā]

taddiyasaṁ ravi-maṇḍala-sañcalaṇumhāamāṇa-kaḍaēṇa // GaüḍVa.120ab [āryā]
uayācalēṇa kulisō miliō vi cirēṇa viṇṇāō // GaüḍVa.120cd [āryā]

ḍajjhanti visāṇala-vāa-visaharāmukka-candaṇa-kkhandhā // GaüḍVa.121ab [āryā]
tiasa-viasāviaṁsua-sēvia-dhūmā malaa-vakkhā // GaüḍVa.121cd [āryā]

ṇisuḍhia-pakkha-paḍantā mahīe dala-vibbhamēṇa bhajjanti // GaüḍVa.122ab [āryā]
takkhaṇa-tarala-palāanta-visaharā mahiharugghāā // GaüḍVa.122cd [āryā]

kahavi dharēi mahi-alaṁ ṇippakkha-paḍanta-giri-ṇisumbhantaṁ // GaüḍVa.123ab [āryā]
dāḍhā-bhiṇṇa-sasōṇia-muha-ṇivahārōsiō sēsō // GaüḍVa.123cd [āryā]

dīsaï jalanta-sēlaṁ tāvōsāria-valanta-sura-lōaṁ // GaüḍVa.124ab [āryā]
dhūmuppittha-piāmaha-kamalāli-karambiaṁ gaaṇaṁ // GaüḍVa.124cd [āryā]

[p. 22]gabbhālasāō va puṇō kaha vi guhā-lhikla-pōya-garuīō // GaüḍVa.125ab [āryā]
pāvanti bhaā sēlaṅgaṇāō gaaṇaṅgaṇuddēsaṁ // GaüḍVa.125cd [āryā]

khaṇa-taralia-pakkha-uḍā kaḍāra-vijju-cchaḍā-sihālaṁmi // GaüḍVa.126ab [āryā]
salahā iva atthāanti pavi-paīvaṁmi dharaṇi-harā // GaüḍVa.126cd [āryā]

thōāanti va viralā dīhāanti vva khavia-vitthārā // GaüḍVa.127ab [āryā]
tuṅgāanti va taṇuā pavi-khaṇḍia-pēhuṇā girayaḥ // GaüḍVa.127cd [āryā]

siḍhila-pasāria-vakkhā gheppanti pahāviēṇa kulisēṇa // GaüḍVa.128ab [āryā]
dūruppaḍia-ṇivaḍiā dara-pappua-ṇīsahā giriṇō // GaüḍVa.128cd [āryā]

kulisō tāḍēi dhare dharā mahiṁ kulisa-khaṇḍia-paḍantā // GaüḍVa.129ab [āryā]
ṇivaḍanta-sēla-pahaā mahī vi sēsa-pphaṇā-valaaṁ // GaüḍVa.129cd [āryā]

ṇia-dhūma-kaḍuiāiṁ giri-jālāiṁ dhua-pakkha-pamhāiṁ // GaüḍVa.130ab [āryā]
phuṭṭanti lōaṇāiṁ va disāṇa mukkojjharaṁsūiṁ // GaüḍVa.130cd [āryā]

jāā dāha-viṇiggaa-saṅkhāāyasa-silā-aḍa-tthauḍā // GaüḍVa.131ab [āryā]
kulisa-paḍicchaṇa-joggā pacchā kaḍaā mahi-harāṇa // GaüḍVa.131cd [āryā]

[p. 23]daḍḍha-vaṇa-rāi-kalusā te ccia siharojjharā sadukkhāṇa // GaüḍVa.132ab [āryā]
jāā sakajjalā iva bāhōārā giri-vahūṇa // GaüḍVa.132cd [āryā]

saṅkhāa-masiṇa-pasarā pāsutta-mahā-bhuaṅga-sacchāā // GaüḍVa.133ab [āryā]
dīsanti sēla-kaḍaēsu dīharā lōha-ṇīsandā // GaüḍVa.133cd [āryā]

kulisāṇala-piṅgaliō uppaaṇa-talāvasatta-sasi-bimbō // GaüḍVa.134ab [āryā]
ukkhittāmaa-kalasō garulo vva girī paribbhamaï // GaüḍVa.134cd [āryā]

sēla-ṇiambuppaïā vajjāṇala-sarisa-vijju-piñjariā // GaüḍVa.135ab [āryā]
lua-mahi-hara-pakkha-ṇihā ṇahaṁmi ghōlanti ghaṇa-ṇivahā // GaüḍVa.135cd [āryā]

dīsanti kulisa-miliā aṅgārāanta-kusuma-phala-kisalā // GaüḍVa.136ab [āryā]
tiasa-mihuṇāṇusōia-saṅkēa-laā-harā giriṇō // GaüḍVa.136cd [āryā]

vēalla-vellirāṇaṁ pariattantā girīṇa kaḍaēsu // GaüḍVa.137ab [āryā]
sariā-maggā pāvanti viaḍa-vaṇa-vaṭṭaa-cchāaṁ // GaüḍVa.137cd [āryā]

ōaraṇa-lālasēhiṁ girīsu dīsaï guhā-viṇintēhiṁ // GaüḍVa.138ab [āryā]
pakkha-cchēo vva taḍa-ṭṭhiēhiṁ vasuhā-vaṇa-arēhiṁ // GaüḍVa.138cd [āryā]

[p. 24]jaliuppaïa-valantā addhēhiṁ ṇahaṅgaṇē visaṭṭanti // GaüḍVa.139ab [āryā]
addhēhiṁ mūla-garuā mahīe ṇivaḍanti giri-vakkhā // GaüḍVa.139cd [āryā]

uvariṁ-dhūma-ṇivēsā mūlālagga-jalaṇāṇa dīsanti // GaüḍVa.140ab [āryā]
heṭṭhālōukkhittā chāā-bandhā iva tarūṇa // GaüḍVa.140cd [āryā]

parilūṇa-pēhuṇassa vi sura-giriṇō aṇaha-vakkha-saṅkāē // GaüḍVa.141ab [āryā]
ghaḍiō puṇō vi kulisō jālāsu ṇiamba-viaḍāsu // GaüḍVa.141cd [āryā]

ṇia-sāmatthēṇañcia ṇa tahā vēēṇa ṇiṭṭhura-ppaharō // GaüḍVa.142ab [āryā]
aṇṇa-giri-pakkha-pahaō jaha chindaï mahi-haraṁ kulisō // GaüḍVa.142cd [āryā]

mahi-hara-vaḍaṇucchaliā bhamanti pasaria-maṇi-ppahā-valaā // GaüḍVa.143ab [āryā]
sēla vva jalia-vakkhā gaaṇaṁmi samudda-kallōlā // GaüḍVa.143cd [āryā]

uppia-tiasa-visāō ṇikkhamaï cirēṇa dāha-kaa-vivarō // GaüḍVa.144ab [āryā]
kuvia-giri-pakkha-sampuḍa-sampīḍia-ṇipphurō vajjō // GaüḍVa.144cd [āryā]

asamappamāṇa-dīhara-mūlōārē samudda-paḍiē vi // GaüḍVa.145ab [āryā]
ṇaha-dūra-ṭhṭhia-siharē ṇō muaï mahī-harē kulisō // GaüḍVa.145cd [āryā]

[p. 25]ekkō uṇa dharaṇi-harō addiṭṭha-ṇiamba-mūla-siharaggō // GaüḍVa.146ab [āryā]
lhikkō dūrucchaliē jalahiṁmi va jalahi-kallōlē // GaüḍVa.146cd [āryā]

rahasā rasā-alōara-visāla-kandara-darī-paloṭṭantō // GaüḍVa.147ab [āryā]
ṇajjaï girī ṇa jalahiṁ jalahiccia mahi-haraṁ visaï // GaüḍVa.147cd [āryā]

giri-luliōahi-vihuā sambhanta-disebha-tāḍia-kkhandhā // GaüḍVa.148ab [āryā]
vēvaï viaṇā-vellanta-mahi-harandōliā vasuhā // GaüḍVa.148cd [āryā]

appattā vi samuddaṁ samudda-parirakkhia vva vōlanti // GaüḍVa.149ab [āryā]
vēa-samucchalia-ṇiamba-sindhu-pariṇūmiā giriṇō // GaüḍVa.149cd [āryā]

ṇivaḍanta-silā-chavvia-paritaliṇāanta-mūla-vitthārō // GaüḍVa.150ab [āryā]
vocchiṇṇa-manthara-sihō viralāaï dhūma-saṅghāō // GaüḍVa.150cd [āryā]

uppaïa-rēṇu-ṇivahā saṁvellia-viaḍa-kandara-cchēā // GaüḍVa.151ab [āryā]
te ccēa paḍaṇa-bhiṇṇā pattā lahuattaṇaṁ giriṇō // GaüḍVa.151cd [āryā]

ekkattō sallāanta-vajja-dhārā-kaṇā kilimmanti // GaüḍVa.152ab [āryā]
aṇṇattō kaḍaōsahi-pahāva-rūḍha-vvaṇā giriṇō // GaüḍVa.152cd [āryā]

[p. 26]kulisō ṇa dīsaïccia ekkaṁmiccia giriṁmi mujjhantō // GaüḍVa.153ab [āryā]
ekkaṁ va sēla-siharaṁ aṭṭaï kulisaṁmi giri-jālaṁ // GaüḍVa.153cd [āryā]

pakkha-uḍa-kūḍa-puñjia-kappantara-dippamāṇa-havvavahā // GaüḍVa.154ab [āryā]
palae ccia vijjhāā samudda-bhara-pūriā giriṇō // GaüḍVa.154cd [āryā]

ṇīsaha-vimukka-kāyattaṇēṇa vocchiṇṇa-pakkha-lahuaṁ pi // GaüḍVa.155ab [āryā]
tañcia bhuaṅga-vaïṇō jāaṁ garuaṁ va giri-jālaṁ // GaüḍVa.155cd [āryā]

vihaḍia-vasuhā daliaddi-maṇḍalā dūra-viddua-samuddā // GaüḍVa.156ab [āryā]
thii-lālasēṇa hariṇā ṇīā palayañcia tilōī // GaüḍVa.156cd [āryā]

āmuaïccia jīaṁ giri-mihuṇaṁ ṇivvuēhĩ aṅgēhiṁ // GaüḍVa.157ab [āryā]
pajjalia-pakkha-sampuḍa-sampāḍia-sisira-parirambhaṁ // GaüḍVa.157cd [āryā]

bhaya-vihaḍiāṇa jāō lua-pakkhuddēsa-ṇivaḍia-thirāṇa // GaüḍVa.158ab [āryā]
aha ṇiravasāṇa-dusahō kuḍumba-virahō mahi-harāṇa // GaüḍVa.158cd [āryā]

kaḍhiṇa-giri-vakkha-sūḍaṇa-vihaḍia-dhārattaṇēṇa sura-vaïṇō // GaüḍVa.159ab [āryā]
āruhaï kāya-lahuō pēsaṇa-garuō karaṁ kulisō // GaüḍVa.159cd [āryā]

[p. 27]ia jēṇa khuḍia-vakkhā giriṇō vi samañjasattaṇe ṭhaviā // GaüḍVa.160ab [āryā]
ekkāsaṇa-saṁmāṇaṁ sō vi harī maṇṇaē jassa // GaüḍVa.160cd [āryā]

avi a—

cihurāvīlaṇa-paḍilagga-ṇhāṇa-ghusiṇāruṇaṁsuya-suandhō // GaüḍVa.161ab [āryā]
agghaï maṅgala-gahiekka-kusuma-dāmujjalō vēsō // GaüḍVa.161cd [āryā]

dara-cakkhia-maïrā-maa-pavirala-sambajjhamāṇa-sēa-lavaṁ // GaüḍVa.162ab [āryā]
sōhaï manthara-ṇitthāma-lulia-ṇaaṇuppalaṁ vaaṇaṁ // GaüḍVa.162cd [āryā]

sahaï jaladdāsandāṇa-visama-māsalia-candaṇa-cchēō // GaüḍVa.163ab [āryā]
saṅkanta-pāḍalāmōa-surahi-sisiro thaṇāhōō // GaüḍVa.163cd [āryā]

ghōlaï mahu-rasa-vicchuria-mālaī-maula-kōmalāambā // GaüḍVa.164ab [āryā]
ṇiddhōañjaṇa-ramaṇijja-pamha-mūlujjalā diṭṭhī // GaüḍVa.164cd [āryā]

vikkhiria-cihura-mañjari-sihā-parikkhalia-jala-lavāliddhaṁ // GaüḍVa.165ab [āryā]
ṇivvāi mauliōṇavia-ṇaha-cuḍuppaṅkuraṁ jahaṇaṁ // GaüḍVa.165cd [āryā]

ia jassa gimha-divasāvasāṇa-ṇimmāa-majjaṇa-rasāhiṁ // GaüḍVa.166ab [āryā]
līlā-vāvīsu riūṇa saṇṭhiaṁ vāra-vilaāhiṁ // GaüḍVa.166cd [āryā]

[p. 28]kiṁ ca—

vivara-samōsaria-virāa-hēma-mahi-hara-rasa-ppavāhēhiṁ // GaüḍVa.167ab [āryā]
pāālōāria-pihu-siho vva paḍihāi havva-vahō // GaüḍVa.167cd [āryā]

vaṇa-dēvaā-pasāria-kara-ala-saṁvalia-kisalaa-kalāvō // GaüḍVa.168ab [āryā]
ḍajjhaï dhūma-tamantaria-mahuarō tiasa-taru-saṇḍō // GaüḍVa.168cd [āryā]

pajjalaï dhūma-maṇḍala-ṇiha-vivalāanta-lañchaṇa-maaṁ va // GaüḍVa.169ab [āryā]
ṇivvaḍia-phuliṅga-cchala-saṅgalia-gahaṁ va sasi-bimbaṁ // GaüḍVa.169cd [āryā]

bhīsaṇa-sarūva-parisaṇṭhiaṁ va jalaṇāhaaṁ pi paḍihāi // GaüḍVa.170ab [āryā]
vēāla-maṇḍalaṁ muhala-muha-guhā-ghōliraggi-sihaṁ // GaüḍVa.170cd [āryā]

kara-kalia-khagga-lēhā-ṇiha-paḍhamubbhiṇṇa-dhūma-lēhaṁ va // GaüḍVa.171ab [āryā]
ḍajjhaï mihuṇaṁ vijjā-harāṇa aviōa-vīsatthaṁ // GaüḍVa.171cd [āryā]

jama-mahisō kavalijjaï jālā-saṁvelliō hua-vahēṇa // GaüḍVa.172ab [āryā]
bambhaṇḍa-paḍipphaliō ṇao vva ṇia-dhūma-vicchaḍḍō // GaüḍVa.172cd [āryā]

amara-ramaṇī-vihuvvanta-cāmaruppaṅka-pavaṇa-lōla-sihō // GaüḍVa.173ab [āryā]
bhaya-vēviro vva alliaï kahavi vibuhāhivaṁ jalaṇō // GaüḍVa.173cd [āryā]

[p. 29]phuḍia-ghaṇa-vaḍala-pāaḍa-taḍi-cchaḍā-saṇḍa-ṇiviḍiō jalaï // GaüḍVa.174ab [āryā]
ravi-bimba-valaya-baddha-pphalo vva jalaṇō ṇaha-alaṁmi // GaüḍVa.174cd [āryā]

ḍajjhanti sarala-suṅkāra-dūra-vikkhitta-sihi-sihā-ṇivahā // GaüḍVa.175ab [āryā]
taṇḍavia-phaṇā-maṇḍala-piṇḍia-dhūmuggamā phaṇiṇō // GaüḍVa.175cd [āryā]

uvvahaï dhūma-valayaṁ sēsō paṭṭhi-parisaṇṭhiubbhēaṁ // GaüḍVa.176ab [āryā]
dēha-ppahā-viāṇaṁ hariṇo vva ṇivēsa-saṅkantaṁ // GaüḍVa.176cd [āryā]

jalaṇa-sihā-sambhāvia-sarīra-ṇivvāvaṇā-ṇimittaṁ va // GaüḍVa.177ab [āryā]
ḍajjhaï sasi-maṇḍala-kalasa-diṇṇa-kaṇṭha-ggahaṁ maaṇō // GaüḍVa.177cd [āryā]

rakkhā-bhuaṅgamuggiṇṇa-visa-jalāsāra-viraliubbhēō // GaüḍVa.178ab [āryā]
ahilēi ṇihi-ṭhṭhāṇāĩ kahavi jalaṇō kubērassa // GaüḍVa.178cd [āryā]

sōhaï valanta-vāsui-parivēsa-viḍhatta-viaḍa-paḍibandhō // GaüḍVa.179ab [āryā]
dara-siḍhila-hara-jaḍā-puñja-piñjarō sihi-sihā-ṇivahō // GaüḍVa.179cd [āryā]

paḍihāi jalaṇa-jālā-pañjara-sañjamaṇa-puñjiāvayavō // GaüḍVa.180ab [āryā]
uppatti-diasa-parisaṇṭhio vva taṇaō ti-ṇayaṇassa // GaüḍVa.180cd [āryā]

[p. 30]ia palayāṇala-kavalia-suraṁmi bambhaṇḍa-kuhara-kuṇḍaṁmi // GaüḍVa.181ab [āryā]
līlā kaṁsāri-sarūva-dhāriṇō jassa ṇivvaḍiā // GaüḍVa.181cd [āryā]

ahavā—

maṇi-sabala-kusuma-mālāvabandha-paḍibaddha-vibbhamā paḍhamaṁ // GaüḍVa.182ab [āryā]
jāā dhūmāhaa-vēṇu-daṇḍa-kavisā kiṇō vēṇī // GaüḍVa.182cd [āryā]

kiṁ ṇu hu kalā-ṇirantara-miaṅka-paḍivakkha-gaṇḍa-lēhaṁ tē // GaüḍVa.183ab [āryā]
damaṇaa-sihāhamahisāma-dhūsaraṁ vaaṇamettāhē // GaüḍVa.183cd [āryā]

dhārā-haa-dharaṇi-kaṇāvaruddha-ṇava-kandalī-sihā-pharusaṁ // GaüḍVa.184ab [āryā]
mahuramavagāḍha-sōhaṁ a vahasi visamāruṇaṁ aharaṁ // GaüḍVa.184cd [āryā]

ēaṁ pavaṇa-parāhīṇa-sarala-lavalī-dalāhilōlaṁ tē // GaüḍVa.185ab [āryā]
pecchāmi asaṅgaa-maṅgalāvaaṁsaṁ savaṇa-vāsaṁ // GaüḍVa.185cd [āryā]

sāsaa-miaṅka-maṇi-kalasa-vēsamavasaṇṇa-hāra-paribhōaṁ // GaüḍVa.186ab [āryā]
ṇiravasara-candaṇa-rasaṁ taṁ cia tē suaṇu thaṇa-vaṭṭhaṁ // GaüḍVa.186cd [āryā]

sarasa-paḍibōha-laṅghia-kalamba-kēsara-pisaṅgamaṅgēsuṁ // GaüḍVa.187ab [āryā]
lāyaṇṇaṁ cira-ṇimmāṇa-khiṇṇa-kaṇaa-cchaviṁ vahaï // GaüḍVa.187cd [āryā]

[p. 31]uvamāsu apajjattēha-kalaha-dantāvahāsamūru-juaṁ // GaüḍVa.188ab [āryā]
taṁ cēa malia-bisa-daṇḍa-virasamālakkhimō iṇhiṁ // GaüḍVa.188cd [āryā]

hā kiṁ ṇu aṇava-kaccūra-bhaṅga-vicchāa-pāḍalē taruṇi // GaüḍVa.189ab [āryā]
āvahasi imē paḍibōha-kuṇṭha-kamalappahē calaṇē // GaüḍVa.189cd [āryā]

sañcaraï cira-pariggaha-lāyaṇṇuttiṇṇa-vēsa-sōhaggō // GaüḍVa.190ab [āryā]
so ccēa purāṇālekkha-dhūsarō pariaṇō ēsa // GaüḍVa.190cd [āryā]

ia amuṇia-vēhavvāgamāhiṁ ālōiūṇa tā jassa // GaüḍVa.191ab [āryā]
riu-sundarīō rujjanti ṇēha-sarisaṁ pia-sahīhiṁ // GaüḍVa.191cd [āryā]

aha sō kaāhisēō samayaṁmi ṇimilla-mēha-māhappē // GaüḍVa.192ab [āryā]
caliō saala-dharā-valaa-vijaa-paḍibaddha-vavasāō // GaüḍVa.192cd [āryā]

kiṁ ca jāaṁ—

ṇivaḍaï paropparāvaḍaṇa-muhala-maṇi-mañjarī-kaṇa-karālō // GaüḍVa.193ab [āryā]
gaaṇāhi vibuha-vihuō sura-pāava-pallavuppīlō // GaüḍVa.193cd [āryā]

maṅgala-lāsa-kilammanta-sura-bahū-kaṇṭha-sīalō vahaï // GaüḍVa.194ab [āryā]
ābhiṇṇa-mahura-mandāra-sundarō sura-vaha-samīrō // GaüḍVa.194cd [āryā]

[p. 32]uttambhijjanti ṇarāhivassa samaaṁ disā-gaïndēhiṁ // GaüḍVa.195ab [āryā]
asarisa-pasattha-maṇi-tōraṇa vva viaḍā kara-kkhambhā // GaüḍVa.195cd [āryā]

sāṇanda-rōhiṇī-bāhu-valaya-paḍibaddha-bīa-parivēsō // GaüḍVa.196ab [āryā]
jāō pasaṇṇa-gaha-maṇḍalāvalambī ṇisā-ṇāhō // GaüḍVa.196cd [āryā]

vibbhama-parirambhaṇṇōṇṇa-milia-maṇi-dāma-muhala-thaṇa-bimbō // GaüḍVa.197ab [āryā]
lāsa-laya-kaṁsa-tālo vvaṁ calaï sura-sundarī-satthō // GaüḍVa.197cd [āryā]

kiraṇa-kilāmia-pariara-bhuaṅga-visa-jalaṇa-dhūma-timirēhiṁ // GaüḍVa.198ab [āryā]
uvvella-mahāmaṇi-danturēhiṁ caliaṁ ṇihāṇēhiṁ // GaüḍVa.198cd [āryā]

vahaï mahindō sāṇanda-sundarī-vihua-vāsa-saṁvaliaṁ // GaüḍVa.199ab [āryā]
harisāvasaraṁmi vi visama-viasiaṁ lōaṇa-sahassaṁ // GaüḍVa.199cd [āryā]

rahasuddha-tiasa-kari-danta-daṇḍa-paritulia-ravi-raha-turaṅgō // GaüḍVa.200ab [āryā]
tōraṇa-ṇibaddha-jaya-pallavo vva jāō ṇaha-viāṇō // GaüḍVa.200cd [āryā]

ia sē pasattha-patthāṇa-samaya-sambhāviūsava-viāsō // GaüḍVa.201ab [āryā]
jāō paharisa-hīranta-suhia-hiaō tiasa-lōō // GaüḍVa.201cd [āryā]

[p. 33]avi a—

āmūla-valia-vāmōru-vallarī-laṅghiēarōru-laaṁ // GaüḍVa.202ab [āryā]
taṁsa-ṭṭhia-dara-pariattiaṅga-diṭṭhekka-thaṇa-vaṭṭhaṁ // GaüḍVa.202cd [āryā]

viṇiatta-hāra-valaagga-milia-māsala-ṇiamba-pērantaṁ // GaüḍVa.203ab [āryā]
valaṇā-maḍaha-ṭṭhia-majjha-kaṭṭhiovvatta-rōma-laaṁ // GaüḍVa.203cd [āryā]

sahi-khandha-ṭṭhia-dāhiṇa-pauṭṭha-valiōṇaāṇaṇa-miaṅkaṁ // GaüḍVa.204ab [āryā]
ekkekkama-ṇiviḍa-karambiaṅgulī-milia-kara-kisalaṁ // GaüḍVa.204cd [āryā]

pariatta-sarala-kuntala-ṇālañjia-dāhiṇa-tthaṇaddhantaṁ // GaüḍVa.205ab [āryā]
līlā-bandhura-sīmanta-paaḍa-cūḍā-maṇi-cchāaṁ // GaüḍVa.205cd [āryā]

ōṇavia-savaṇa-tavaṇijja-mañjarī-ruddha-kuṇḍalālōaṁ // GaüḍVa.206ab [āryā]
valiāgaaṇṇa-tāḍaṅka-malia-thaṇa-kuṅkumālekkhaṁ // GaüḍVa.206cd [āryā]

ia vasuhāhiva-daṁsaṇa-valanta-ṇaaṇuppalāvaaṁsāṇa // GaüḍVa.207ab [āryā]
bhavaṇa-siharēsu pura-sundarīṇa parisaṇṭhiaṁ sahaï // GaüḍVa.207cd [āryā]

kiṁ ca—

[p. 34]ajja vi jassa harāṇala-jālāvali-sambhamaṁ bharantassa // GaüḍVa.208ab [āryā]
kusuma-kavisē asōē vi jhatti diṭṭhī samuvviaï // GaüḍVa.208cd [āryā]

sō vi sasi-bandhavō jāṇa daṁsaṇē paṇaïṇīṇaṁ kōvaṅkaṁ // GaüḍVa.209ab [āryā]
kuṇaï ccia kunda-sihā-kasāa-gaṇḍa-tthalaṁ vaaṇaṁ // GaüḍVa.209cd [āryā]

diṭṭhē pahummi abalāṇa tāṇa āviddha-candaṇa-kasāō // GaüḍVa.210ab [āryā]
vasiō aṅgēsu samanta-pīṇa-kaṇa-kabburō sēō // GaüḍVa.210cd [āryā]

diṭṭhī sacandaṇēsuṁ ārōvia-rōaṇēsu ramaṇīṇa // GaüḍVa.211ab [āryā]
tassa ṇisaṇṇā puṇṇāha-raaa-vattēsu va muhēsu // GaüḍVa.211cd [āryā]

avi a—

samarēsu khagga-dhārā-gaāe paḍipelliūṇa riu-khaggaṁ // GaüḍVa.212ab [āryā]
diṭṭhō sirīe taṁ ṇīla-maṇi-kavāḍantarēṇaṁ va // GaüḍVa.212cd [āryā]

saï suhaḍāsi-ṇivāsā saṅkantāyasa-mala vva sāmāi // GaüḍVa.213ab [āryā]
jādōsa-raā sā ṇavara phuraï taï ṇimmalā lacchī // GaüḍVa.213cd [āryā]

tuha jāa-maccharēṇa va ṇarinda ubbhiuḍiṇā ṇaḍālēṇa // GaüḍVa.214ab [āryā]
saala-ṇaḍālāiṁ cia ṭhaviyāĩ paṇāma-maggammi // GaüḍVa.214cd [āryā]

[p. 35]gahiō vivalāantīe pāṇiṇā tuha asī raṇaggammi // GaüḍVa.Uab [āryā]
sahasā vēṇī-daṇḍo vva phuraï paḍivakkha-lacchīē // GaüḍVa.Ucd [āryā]

puraō puraō tumhārisēhĩ viaḍēhĩ bhūmi-vālēhiṁ // GaüḍVa.215ab [āryā]
vivarīagga-sarūvo vva ēsa parivaḍḍhiō vaṁsō // GaüḍVa.215cd [āryā]

sahaï ṇarinda pariṇaō maggoppia-daṇḍa-pāvia-tthāmō // GaüḍVa.216ab [āryā]
siri-sundarīe pāsē tuha dhammō sōvidallō vva // GaüḍVa.216cd [āryā]

dīhara-paāva-mūlaṁ lacchī pāsa-ṭṭhiā jasugghāaṁ // GaüḍVa.217ab [āryā]
kañcaṇa-daṇḍaṁ piva dhavala-cāmaraṁ tujjha dhārēi // GaüḍVa.217cd [āryā]

vihavāantāri-vahū-samūha-paḍibhagga-valaya-rāsi-ṇihā // GaüḍVa.218ab [āryā]
tuha jasa-kūḍukkērā disāsu saalāsu dīsanti // GaüḍVa.218cd [āryā]

bharimō asiṁ tu saṅgara-phuranta-māaṅga-mottia-maūhaṁ // GaüḍVa.219ab [āryā]
dhārā-jalutta-bisamiva sirīe pia-gēha-ṇaliṇīē // GaüḍVa.219cd [āryā]

bhīa-parittāṇa-maïṁ païṇṇamasiṇō tuhāhirūḍhassa // GaüḍVa.220ab [āryā]
maṇṇē saṅkā-vihurēṇa vēri-vaggē vi avaāsō // GaüḍVa.220cd [āryā]

[p. 36]dāria-riu-gaa-maa-surahiṇi tti ṇiccaṁ calā vi bhamari vva // GaüḍVa.Vab [āryā]
khagga-laāē ṇivasaï pharusāe vi tujjha rāa sirī // GaüḍVa.Vcd [āryā]

kōūhalēṇa āhava-palōiā gāravoppia-karēṇa // GaüḍVa.221ab [āryā]
paṭhṭhīō parāmuṭṭhā tumāi paṇaāṇa vērīṇa // GaüḍVa.221cd [āryā]

ṇivasijjaï jaya-vāraṇa-kumbha-vibhēa-kkhamē tuha asimmi // GaüḍVa.222ab [āryā]
taddiasaṁ muttā-kōsa-sañcaāsāe va sirīē // GaüḍVa.222cd [āryā]

sō ṇatthi ccia iha jō ṇarinda ṇēhii ṇaḍāla-vaṭṭaṁ vō // GaüḍVa.223ab [āryā]
acchīhintō karuṇā-maāĩ ṇaṇu vāri-bindūiṁ // GaüḍVa.223cd [āryā]

taddhaṇa-dhaṇaṁ va dhariā lacchī vaccha-tthalē mahu-mahēṇa // GaüḍVa.Wab [āryā]
bhiccatthi-bandhavēsuṁ ṇa uṇa vihattā jaha tumāi // GaüḍVa.Wcd [āryā]

ahavā—

uppaaṇāara-sampiṇḍiaṅga-giri-ṇivaha-gāravōṇamiaṁ // GaüḍVa.224ab [āryā]
savvāara-voḍhavvaṁ jāaṁ sēsassa mahi-veḍhaṁ // GaüḍVa.224cd [āryā]

pakkhantarāla-pariattamāṇa-ravi-maṇḍalā ṇaha-alammi // GaüḍVa.225ab [āryā]
hōnti aṇāgaa-saṅgaa-kulisā iva sēla-saṅghāā // GaüḍVa.225cd [āryā]

[p. 37]mārua-bharanta-kandara-gārava-parimantharaṁ valagganti // GaüḍVa.226ab [āryā]
vēa-viasanta-pāava-ṇūmia-kaḍaantarā giriṇō // GaüḍVa.226cd [āryā]

ārōhanti ṇaha-alaṁ tārujjōia-guhā-muhāhōā // GaüḍVa.227ab [āryā]
aṇṇōṇṇa-pēhuṇāṇila-hīranta-visaṇṭhulā sēlā // GaüḍVa.227cd [āryā]

uppaaṇōhura-pīlia-sarīra-maulanta-vivara-ṇivvūḍhā // GaüḍVa.Wab [āryā]
uddhaṁ ṇibaddha-vēā ṇijjhara-dhārāō ṇivaḍanti // GaüḍVa.Wcd [āryā]

mukka-tusārāsāraṁ līluḍḍīṇammi tuhiṇa-sēlammi // GaüḍVa.228ab [āryā]
vēvaï acchakkāgaa-himakāla-kilāmiō lōō // GaüḍVa.228cd [āryā]

uppaaṇa-ruddha-gaaṇā dūruggama-ṇivvaḍanta-ṇaha-lahuā // GaüḍVa.229ab [āryā]
sūēnti mūla-maḍahaṁ khamagga-viaḍaṁ va dharaṇi-harā // GaüḍVa.229cd [āryā]

dūraaraṁ uppaïā addha-vahatthamia-ṇijjhara-tusārā // GaüḍVa.230ab [āryā]
dīsanti viaḍa-lahuā paṇaṭṭha-kāyā mahā-giriṇō // GaüḍVa.230cd [āryā]

jaṁ jaṁ samuppaantā muanti sēlā ṇahaṅgaṇuddēsaṁ // GaüḍVa.231ab [āryā]
taṁ taṁ puñjia-bahalo bharēi muhalubbhaḍō pavaṇō // GaüḍVa.231cd [āryā]

utpatanāvāṅmukhapīḍitaśarīramukulībhavadvivaranirvyūḍhāḥ // GaüḍVa.X []
ūrdhvaṁ nibaddhavēgā nirjharadhārā nipatanti // GaüḍVa.X []



[p. 38]pāsōsaranta-tala-magga-ghaḍia-kama-lahua-māsala-cchāyā // GaüḍVa.232ab [āryā]
uḍḍanti pakkha-vialia-diggaa-dāṇojjharā giriṇō // GaüḍVa.232cd [āryā]

ēnti gaaṇōsarantēsu kaha vi ummuha-samīra-hīrantā // GaüḍVa.233ab [āryā]
thōuppaaï-ṇiviṭṭhā sēlēsu vihaṅga-saṅghāā // GaüḍVa.233cd [āryā]

ōaraṇa-visēsijjanta-ravi-arālōa-cañcala-cchāyā // GaüḍVa.234ab [āryā]
dīsanti paviralāō va vēuddha-dalā vaṇālīō // GaüḍVa.234cd [āryā]

ia jēṇa ṇahaṅgaṇa-gōarāṇa khuḍiāō pakkha-mālāō // GaüḍVa.235ab [āryā]
sēlāṇa sō vi taṁ cintiūṇa andōlaï mahindō // GaüḍVa.235cd [āryā]

aṇudhāraṁ sandaṭṭebha-mottiē tuha asimmi saccaviā // GaüḍVa.236ab [āryā]
līlā-dara-dāvia-hāra-metta-paaḍavva jaya-lacchī // GaüḍVa.236cd [āryā]

ayasēṇa riūṇa karambiāō kittīō tuha dharijjanti // GaüḍVa.237ab [āryā]
kuvalaya-dala-saṁvaliā mālaï-mālāō va disāhiṁ // GaüḍVa.237cd [āryā]

paḍibaddhaṁ ṇavara tumē ṇarinda-cakkaṁ paāva-viaḍaṁ pi // GaüḍVa.238ab [āryā]
gaha-valayamaṇucchitte dhuve vva pariattaï ṇarinda // GaüḍVa.238cd [āryā]

[p. 39]samarammi karē vipphuraï ṇavara ekkō asī tuha ccēa // GaüḍVa.239ab [āryā]
jō pāvaï ṇia-jasa-sōma-maṇḍalē lañchaṇa-cchāyaṁ // GaüḍVa.239cd [āryā]

savimō aṇajjuṇamimaṁ amahindamavāsuiṁ ca appāṇaṁ // GaüḍVa.240ab [āryā]
sēvañjali-daṁsaṇa-guṇa-kahāsu tuha jō ṇa pajjattō // GaüḍVa.240cd [āryā]

ṇivaḍaï paḍaṇa-samucchalia-jalaṇa-kaṇa-jāla-jaḍila-dhāraggō // GaüḍVa.241ab [āryā]
vimuha-gaha-maṇḍalāaṭṭio vva khaggō tuha riūsu // GaüḍVa.241cd [āryā]

tuha paḍivakkhēsu bhayā kattha vi avilāsamāvasantēsu // GaüḍVa.242ab [āryā]
ārōvēi ṇa kāara-gaṇaṇāe va cāvamasamasarō // GaüḍVa.242cd [āryā]

suhaḍāaṭṭia-kōaṇḍa-caṇḍa-rava-dāruṇē raṇē taṁ si // GaüḍVa.243ab [āryā]
pariraddho bhīyāe va sahasā gāḍhaṁ jaya-sirīē // GaüḍVa.243cd [āryā]

sōhaï samāgamēsuṁ ahia-paāva-ppaīva-mālāsu // GaüḍVa.244ab [āryā]
vāvārēntī kaṇṇuppalaṁ va khaggaṁ tu jaya-lacchī // GaüḍVa.244cd [āryā]

jaṁ iarōvaddava-vidduā vi majjanti tuha riū ṇāha // GaüḍVa.245ab [āryā]
bahu-rūvā tā dhārāō ṇavara tuha maṇḍalaggassa // GaüḍVa.245cd [āryā]

[p. 40]paṇaï-aṇatthaṁ āmuaï kaṇaamiṇamō iha ṭṭhiā lacchī // GaüḍVa.246ab [āryā]
kavaāvaḍiā asiṇō tu ṇēnti ṇāmī sihi-phuliṅgā // GaüḍVa.246cd [āryā]

kōvēṇa va kaa-kampaṁ rahasuddha-pariṭṭhiāe ghaḍiāiṁ // GaüḍVa.247ab [āryā]
tuha tajjaṇīe kajjāiṁ caṇḍa-bhua-daṇḍa-dūīē // GaüḍVa.247cd [āryā]

ārūḍhō pāsāakkamēṇa taha taṁ si uvari lōassa // GaüḍVa.248ab [āryā]
ekkō a sō jahā vō aṇḍaa-bandhāaē maulī // GaüḍVa.248cd [āryā]

bāhu-siharēsu dīsaï kāmiṇi-saṅkāmiēṇa maa-tilaō // GaüḍVa.249ab [āryā]
bhū-bhāruvvahaṇa-vasā pariṭṭhiō paṅka-lēso vva // GaüḍVa.249cd [āryā]

bhumaagga-bhamira-lacchī-calaṇālattaa-ṇihō tuvi pphuraï // GaüḍVa.250ab [āryā]
avaaṁsāruṇa-maṇi-mañjarī-bhavō rāa-vicchaḍḍō // GaüḍVa.250cd [āryā]

hōnti kaatthā paṇaī ṇaha-mālā-calaṇa-rōhaṇē tujjha // GaüḍVa.251ab [āryā]
āamba-maṇi-guhāō va visiūṇa paṇāma-saṅkantā // GaüḍVa.251cd [āryā]

allīṇā rahasāgama-parivattia-kēsavaṁsua-dhara vva // GaüḍVa.252ab [āryā]
kavaa-dalaṇuggaāṇala-siha-cchalā vō asiṁ lacchī // GaüḍVa.252cd [āryā]

[p. 41]ia jo thuvvaï paharisa-pūra-parikkhalia-visama-kaṇṭhēhiṁ // GaüḍVa.253ab [āryā]
bandīhĩ kaïndēhĩ ca bhūatthēhiṁ cia guṇēhiṁ // GaüḍVa.253cd [āryā]

ia cāḍu-caura-cāraṇa-sañcāria-canda-cāru-cariēṇa // GaüḍVa.254ab [āryā]
ṇaarāō ṇara-varindēṇa ṇiggaaṁ ṇiggaa-jasēṇa // GaüḍVa.254cd [āryā]

kiṁ ca—

javapacamāṇassa sarīra-cāriṇō gabbha-vasahi-gēhēsu // GaüḍVa.255ab [āryā]
jāṇa pariattaṇēṇa va āvatta-gaīō ṇivvaḍiā // GaüḍVa.255cd [āryā]

jē kuṅkuma-tthalīsuṁ kēsara-bhaṅgāruṇēhiṁ dāvēnti // GaüḍVa.256ab [āryā]
paï-parihōaṁ va mahīe ṇava-ṇahaṅkaṁ khura-vaēhiṁ // GaüḍVa.256cd [āryā]

jē pōha-khaṇa-pariṭṭhia-saṅkhāa-pphēṇa-piṇḍa-ghaḍiēhiṁ // GaüḍVa.257ab [āryā]
hēsā-ravēhĩ pūria-payāṇa-saṅkha vva dīsanti // GaüḍVa.257cd [āryā]

āyāṇa-maragaa-cchavi-vicchaḍḍāḍambarēṇa muñcanti // GaüḍVa.258ab [āryā]
jē bāla-java-rasaṁ piva sayarāhā pīamaṅgēhiṁ // GaüḍVa.258cd [āryā]

diṇṇāō paṇālīō va sama-vāri-viṇiggamāa dhārēnti // GaüḍVa.259ab [āryā]
parichiṇṇa-majjha-rēhā-ṇihēṇa jē jahaṇa-bandhēṇa // GaüḍVa.259cd [āryā]

[p. 42]maggēsu guru-balā vēa-gāḍha-ṇivaḍanta-kōḍi-ṭaṅkēhiṁ // GaüḍVa.260ab [āryā]
uccariūṇaṁ va lihanti jē ṭaāre khura-uḍēhiṁ // GaüḍVa.260cd [āryā]

jē ajja vi hima-sēlanta-sambhavā aṇaha-sīa-viaṇa vva // GaüḍVa.261ab [āryā]
guru-tēa-ppasara-rasā ṭhāṇē ccia kimpi kampanti // GaüḍVa.261cd [āryā]

ārūḍha-jōha-ṇivahā tē tassa taraṅgiṇō jaya-turaṅgā // GaüḍVa.262ab [āryā]
sūanti vva paharisaṁ jāā puraō ṇarindassa // GaüḍVa.262cd [āryā]

avi a—

uvahāṇaṁ piva līlā-valia-ṭṭhia-pihu-karattaṇā dēnti // GaüḍVa.263ab [āryā]
jē viaḍa-danta-pallaṅka-kaa-ṇivēsāe lacchīē // GaüḍVa.263cd [āryā]

dīsanti jāṇa pariatta-calaṇa-daliāri-sīsa-bhāvēṇa // GaüḍVa.264ab [āryā]
ajja vi kavāla-saala vva pāsa-khuttā ṇaha-kkhaṇḍā // GaüḍVa.264cd [āryā]

asarala-līlā-gaï-vialiāhĩ jē tīhĩ dāṇa-dhārāhiṁ // GaüḍVa.265ab [āryā]
rāa-sirīe raanti va vilāsa-vēṇī-laaṁ surahiṁ // GaüḍVa.265cd [āryā]

pāsalliāṇa jē paḍigaāṇa khuttagga-danta-bhāvēṇa // GaüḍVa.266ab [āryā]
vibbhama-muṇāla-daṇḍēhĩ ruhira-salilaṁ piva pianti // GaüḍVa.266cd [āryā]

[p. 43]jē cañcala-cāmara-pamhalēhĩ sōhanti kaṇṇa-tālēhiṁ // GaüḍVa.267ab [āryā]
uppaaṇa-tarala-pakkha vva tiasa-gaa-jujjha-buddhīē // GaüḍVa.267cd [āryā]

sutta-ṇivēsaṁ piva dēnti dīharaṁ dāṇa-vāri-dhārāhiṁ // GaüḍVa.268ab [āryā]
paḍivāsaraṁ pavitthāriṇīe jē patthiva-sirīē // GaüḍVa.268cd [āryā]

tē tassa jaya-gaïndā sia-piṭṭhantaria-sāmala-cchāyā // GaüḍVa.269ab [āryā]
saraāvaṇīa-kalusā jāā puraō jalahara vva // GaüḍVa.269cd [āryā]

kiṁ ca jāaṁ—

ṇavari a thōa-tthōaṁ agghanti ṇisīha-muhala-kala-haṁsā // GaüḍVa.270ab [āryā]
dara-dūmiāravindā asāra-sūrāavā diasā // GaüḍVa.270cd [āryā]

sauṇa-marāla-jaṇavaā dhūmābaddha-timirā virāanti // GaüḍVa.Yab [āryā]
sañjjhā-ṇiamba-ṇava-pallava vva raaṇīṇa gō-saggā // GaüḍVa.Ycd [āryā]

kāsāra-virala-kumuā amalia-vicchāya-canda-parivēsā // GaüḍVa.271ab [āryā]
hōnti bahalāvasāyā pahāa-sisirā ṇisā-bandhā // GaüḍVa.271cd [āryā]

ghōlaï aladdha-kiraṇō tusāra-lava-lambha-dhūsara-cchāō // GaüḍVa.272ab [āryā]
raviṇō alambusā-kusuma-pāḍalō bimba-pariṇāhō // GaüḍVa.272cd [āryā]

[p. 44]agghanti sisira-salilā aṇiuñcia-kōñca-sārasa-virāvā // GaüḍVa.273ab [āryā]
khala-cuṇṇia-kalamāmōa-vāhiṇō gāma-sīmantā // GaüḍVa.273cd [āryā]

kaṁ va ṇa haranti ṇibiḍāvasāya-sambhiṇṇa-sāmala-karīsā // GaüḍVa.274ab [āryā]
gōhaṇa-viṇivēsuddēsa-dhūsarāraṇṇa-pērantā // GaüḍVa.274cd [āryā]

akkanta-karīsumhā-suha-ṇikkampa-jahaṇaṁ viṇikkamaï // GaüḍVa.275ab [āryā]
kaha vi jaḍāava-paribhōa-mantharaṁ rōhiṇī-jūhaṁ // GaüḍVa.275cd [āryā]

ia hēmanta-samiddhāsu gāma-sīmāsu mēiṇī-ṇāhō // GaüḍVa.276ab [āryā]
diṭhṭhiṁ dintō pattō kamēṇa sōṇaṅkamuddēsaṁ // GaüḍVa.276cd [āryā]

maliā pūa-pphala-kōsa-vaḍaṇa-rajjanta-pallalā tassa // GaüḍVa.277ab [āryā]
sēṇā-bhaḍēhĩ ṇava-sāli-sāliṇō gāma-sīmantā // GaüḍVa.277cd [āryā]

matta-kurarāsu diṭṭhī saharī-vipphuraṇa-kampia-jalāsu // GaüḍVa.278ab [āryā]
vīsamaï va vañjuliṇīsu tāṇa āhāra-lēhāsu // GaüḍVa.278cd [āryā]

tāṇa ṇisammaï hiaaṁ aṇāvilāhāra-salila-suhaāsu // GaüḍVa.279ab [āryā]
ā-mañjarī-pariggaha-suandha-kalamāsu sīmāsu // GaüḍVa.279cd [āryā]

[p. 45]lhasamāṇa-juōvattia-turaṅgama-kkhandha-kēsaruppaṅkō // GaüḍVa.280ab [āryā]
ummuha-dhuraṁ samāruhaï jattha raviṇō rahō kaha vi // GaüḍVa.280cd [āryā]

bāhiṁ-gaāṇa jassa a ṇatthi ccia ṇaha-alaṁ ti paḍivatti // GaüḍVa.281ab [āryā]
kandara-pariṭṭhiāṇa a so ccia ṇatthi tti paḍihāi // GaüḍVa.281cd [āryā]

bahu-kuharāvila-kaḍaattaṇēṇa ṇaha-mahi-alantara-ṇivēsō // GaüḍVa.282ab [āryā]
gahiūṇa va vasuhaddhaṁ jō gaaṇaddhaṁ ca ṇimmaviō // GaüḍVa.282cd [āryā]

jēṇa ṇahō-gaa-siharēṇa kuhara-pasaria-ṇahaṅgaṇēṇaṁ ca // GaüḍVa.283ab [āryā]
aṇṇōṇṇaṁ kīlia-ṇiccalo vva ṇaha-mahi-alucchaṅgō // GaüḍVa.283cd [āryā]

viñjjhammi tammi rasa-surahi-sallaī-bhaṅga-ṇivvua-gaammi // GaüḍVa.284ab [āryā]
rōha-ṇirantara-tālī-vaṇammi jāō mahī-ṇāhō // GaüḍVa.284cd [āryā]

avi a—

bandīkaa-mahisāsura-kula-kaṇṭhummōiēhĩ va tumāē // GaüḍVa.285ab [āryā]
māhavi ghaṇṭā-dāmēhĩ maṇḍiaṁ tōraṇa-ddāraṁ // GaüḍVa.285cd [āryā]

diṭṭhaṁ sāhejjārūḍha-tuhiṇa-girī-khaṇḍa-diṇṇa-pīḍhaṁ va // GaüḍVa.286ab [āryā]
mahisāsurassa sīsaṁ tuha calaṇa-ṇaha-ppahā-bhariaṁ // GaüḍVa.286cd [āryā]

[p. 46]bhamarāvaliō bhaïravi tujjhaṁ  bhavaṇāirammi sāmōē // GaüḍVa.287ab [āryā]
thui-mettummōia-jantu-ṇiala-mālāō va luḍhanti // GaüḍVa.287cd [āryā]

ṇaṇu tumhaṁ sambharaṇē raṇammi vihaḍanti vāraṇa-ghaḍāō // GaüḍVa.288ab [āryā]
dūrāo ccia vāhaṇa-maïnda-rava-vidduāo vva // GaüḍVa.288cd [āryā]

tuha caṇḍi calaṇa-kamalāṇuvattiṇō kaha ṇu sañjamijjanti // GaüḍVa.289ab [āryā]
sēriha-vaha-saṅkia-mahisa-hīramāṇēṇa va jamēṇa // GaüḍVa.289cd [āryā]

tuhiṇa-girī dēvi tumāi jaṇaa-bhāvēṇa gāravaṁ ṇīō // GaüḍVa.290ab [āryā]
viñjjhāalō vi kandara-ṇivāsa-līlāe kallāṇi // GaüḍVa.290cd [āryā]

sōhasi ṇārāyaṇi raṇira-ṇēurārāva-milia-haṁsa-ulē // GaüḍVa.291ab [āryā]
bhavaṇammi kavālāvila-masāṇa-rāēṇa va bhamantī // GaüḍVa.291cd [āryā]

addhēṇa sarīre ccia ṇavara sasi-sēharassa taṁ vasasi // GaüḍVa.292ab [āryā]
hiaē uṇa sē saṅkari tuha avihāēṇa ōāsō // GaüḍVa.292cd [āryā]

khaliō taĩ rahasukkhitta-maṇi-tulā-kōḍi-kuṇḍalāharaṇō // GaüḍVa.293ab [āryā]
siṅgō bhaṅga-ṭṭhavia-valaya-bandho vva mahisassa // GaüḍVa.293cd [āryā]

[p. 47]tuha dāraṁ thāma-tthāma-diṇṇa-ruhirōvahāramābhāi // GaüḍVa.294ab [āryā]
hara-paṇaya-rōsa-visasia-sañjjhā-saalāvaïṇṇaṁ va // GaüḍVa.294cd [āryā]

tuha vaaṇa-cchavi-bhijjanta-viaḍa-tama-maṇḍalā saā hōnti // GaüḍVa.295ab [āryā]
kēhĩ vi dijjanta-mahā-mahisā iva bhaavaï paōsā // GaüḍVa.295cd [āryā]

ṇiddā-rūvēṇa paaṁ ṇimēsi jaṇa-lōaṇēsu taṁ cēa // GaüḍVa.296ab [āryā]
paḍibōhē jēṇa sa-jāvaa vva lakkhijjaē diṭṭhī // GaüḍVa.296cd [āryā]

palayaṁ vā kāli ṇa ṇimmavēsi rūvassa tē aṇantassa // GaüḍVa.297ab [āryā]
savvaṅgē kaha ṇu kavāla-maṇḍalāḍambaraṁ ghaḍau // GaüḍVa.297cd [āryā]

thuvvasi takkhaṇa-vihaḍanta-lōha-hiñjīra-sāmala-galēhiṁ // GaüḍVa.298ab [āryā]
pariṇaa-gaṇabhāvāgaa-tiṇayaṇa-cindhēhiṁ va ṇarēhĩ // GaüḍVa.298cd [āryā]

ṇimisaṁ pi ṇēa muccaï āyaaṇōvavaṇa-maṇḍalaṁ tujjha // GaüḍVa.299ab [āryā]
saṁṇihia-kumāra-maūra-ṇēha-rasiēhĩ va sihīhiṁ // GaüḍVa.299cd [āryā]

pāūṇa va uvahārāarēsu saï dhūva-dhūma-vaḍalāiṁ // GaüḍVa.300ab [āryā]
uvvamasi bahula-raaṇī-bhāvēsu ṇirantaraṁ timiraṁ // GaüḍVa.300cd [āryā]

[p. 48]paṇaa-jaṇa-rakkhaṇantaria-vēri-karavāla-pañjarēṇaṁ va // GaüḍVa.301ab [āryā]
hārinda-ṇīla-kiraṇāvalambiṇā bhāsi vacchēṇa // GaüḍVa.301cd [āryā]

jāhē raaṇī-rūvēṇa phurasi sasahara-viḍambia-kavālā // GaüḍVa.302ab [āryā]
tāhē vi ṇaraṭṭhi-pasāhaṇammi tuha ghaḍaï gaha-cakkaṁ // GaüḍVa.302cd [āryā]

taṁ kuvalaī-kuṇantī ṇa vā daïccāṇa khagga-mālāō // GaüḍVa.303ab [āryā]
ṇia-calaṇa-paṅkaaccā-kajjaṁ vō kaha ṇu sampaḍau // GaüḍVa.303cd [āryā]

mālūra-patta-mālā-kaṇṭaa-kaa-sōṇia vva āhāsi // GaüḍVa.304ab [āryā]
taṁ sarasa-ratta-candaṇa-parisōṇa-thaṇantarā dēvi // GaüḍVa.304cd [āryā]

saṅkantāu va rōsārurṇacchi-valaya-ppahāō mahisammi // GaüḍVa.305ab [āryā]
tuha sabari sōṇia-sihā tisūla-maggēsu dīsanti // GaüḍVa.305cd [āryā]

vīra-viiṇṇa-vikōsāsi-dhēṇu-karavāla-kanti-kajjaliaṁ // GaüḍVa.306ab [āryā]
diasammi vi dēvi asaṅka-kōsiaṁ gabbha-bhavaṇaṁ tē // GaüḍVa.306cd [āryā]

taṁ atthāruṇa-ravi-maṇḍalēṇa muṇḍōvahāra-puravaṁ va // GaüḍVa.307ab [āryā]
tārā-ṇiha-kaa-bali-tandulāe pūijjasi ṇisāē // GaüḍVa.307cd [āryā]

[p. 49]taṁ sahasi sajala-jīmūa-gōarā gōri vijju-bhāvammi // GaüḍVa.308ab [āryā]
kaṁsoppia-vajjha-silā-saha vva gaaṇē samuppaïā // GaüḍVa.308cd [āryā]

hara-phaṁsa-sēa-saṁvalia-jāvaāsaṅgi-ṇaha-maṇi-cchāō // GaüḍVa.309ab [āryā]
sahaï ṇaa-canda-lēhā-sura-sari-sañjjho vva tē calaṇō // GaüḍVa.309cd [āryā]

sulahōvahāra-ruhira-ppavāha-sambhāvaṇāe libbhanti // GaüḍVa.310ab [āryā]
aruṇa-paḍāā-paḍimā-gabbhāō silā iha sivāhiṁ // GaüḍVa.310cd [āryā]

pūāhisēa-vialia-ṇaḍāla-jāvaa-rasaṁ pianti vva // GaüḍVa.311ab [āryā]
ruhirāsava-pariōsā tuha purao bhūa-paḍimāō // GaüḍVa.311cd [āryā]

paccakkha-bhāva-takkhaṇa-mīlantacchi-haa-daṁsaṇa-guṇēhiṁ // GaüḍVa.312ab [āryā]
tiasēhĩ vi tuha ṇiddattaṇammi rūvaṁ ṇa saccaviaṁ // GaüḍVa.312cd [āryā]

takkāla-vimuha-hara-vaḍhḍhiēhĩ sāsēhiṁ tāvasi tumāē // GaüḍVa.313ab [āryā]
paḍivaṇṇō pāṇāyāma-ṇiyama-bandhāarō kaha ṇu // GaüḍVa.313cd [āryā]

kāma-ḍahaṇāṇutāvā harassa tuha vibbhamēhĩ ṇivvaḍiā // GaüḍVa.314ab [āryā]
kaṭṭhia-ṇaḍāla-ṇayaṇāṇala vva santāviṇō sāsā // GaüḍVa.314cd [āryā]

[p. 50]saïsiddha-siddhi-maṇḍala-paīva-parikampiṇō paōsēsu // GaüḍVa.315ab [āryā]
tujjhōsava-gandha-suhā suhaanti samīraṇuggārā // GaüḍVa.315cd [āryā]

taḍibhāvammi phurantī savāri-vārihara-kūḍa-kōḍīē // GaüḍVa.316ab [āryā]
akkanta-mahā-mahisa vva sōhasē amarisāambā // GaüḍVa.316cd [āryā]

jaṇa-diṇṇa-kēsa-kalaṇā-lōmasa-kalusēhĩ kampamuppēsi // GaüḍVa.317ab [āryā]
vēālēhĩ va paḍiaggiāirā vāu-daṇḍēhiṁ // GaüḍVa.317cd [āryā]

gambhīra-gabbha-manda-ppahāō tuha dēvi dīva-mālāō // GaüḍVa.318ab [āryā]
uvahāra-muṇḍa-kēsandhaāra-mūḍhāō va khalanti // GaüḍVa.318cd [āryā]

visasijjanta-mahā-pasu-daṁsaṇa-sambhama-paropparārūḍhā // GaüḍVa.319ab [āryā]
gaaṇē ccia gandha-uḍiṁ kuṇanti tuha kaula-ṇārīō // GaüḍVa.319cd [āryā]

ṇaha-maṇi-saṅkamaṇā maḍaha-paṇaa-jaṇa-lañchaṇēhĩ calaṇēhiṁ // GaüḍVa.320ab [āryā]
sōhasi paṇamijjanti vva amba taṁ vālihillēhiṁ // GaüḍVa.320cd [āryā]

aha pariarō aṇēōvaaraṇa-paharaṇa-sahaṁ kara-sahassaṁ // GaüḍVa.321ab [āryā]
ekkassa varōru varujjaassa tē pāṇi-kamalassa // GaüḍVa.321cd [āryā]

[p. 51]dhaa-vaḍa-dhārā-ṇivahēhĩ mandiraṁ vō ṇavāruṇāhēhiṁ // GaüḍVa.322ab [āryā]
taddiasa-pasu-sira-cchēa-pīamāmuaï ruhiraṁ va // GaüḍVa.322cd [āryā]

mēhāantaṁ tuha taïa-ṇayaṇa-sihi-dhūma-maṇḍalaṁ sahaï // GaüḍVa.323ab [āryā]
vāsui-jīhāō lahanti taḍi-laā-vibbhamaṁ jattha // GaüḍVa.323cd [āryā]

sīsammi kaō mahisassa dēvi maraṇāa jō hi sampaṇṇō // GaüḍVa.324ab [āryā]
so ccia jaṇassa jāō tuha calaṇō maṅgala-ṭhṭhāṇaṁ // GaüḍVa.324cd [āryā]

kōmārammi harārāhaṇāa hiaammi maaṇa-pajjaliē // GaüḍVa.325ab [āryā]
taï vihiō muddha-thaṇullaēhĩ mālūra-hōmo vva // GaüḍVa.325cd [āryā]

aṅgamavalambiālambi-sarasa-ṇara-vaaṇa-pāaḍaṁ vahasi // GaüḍVa.326ab [āryā]
ajjavi kaṁsa-pphōḍaṇa-lalanta-ṇiaaṭṭhi-siḍhilaṁ va // GaüḍVa.326cd [āryā]

sūēnti vīra-vikkaa-vikkamamiha jāmiṇī-masāṇēsu // GaüḍVa.327ab [āryā]
avalambia-kuṇava-cchēa-pāḍalā sāhi-sāhāō // GaüḍVa.327cd [āryā]

sarasaṭṭhi-daṇḍa-lōhēṇa caṇḍi ahara-ppahāruṇē tujjha // GaüḍVa.328ab [āryā]
jīhā ṇia-dasaṇa-maūha-maṇḍale ccēa saṁvalaï // GaüḍVa.328cd [āryā]

[p. 52]paaï-pārisukka-kāyā puraō sañcaraï rēvaī tujjha // GaüḍVa.329ab [āryā]
iha saï saṁṇihia-mahā-parēa-bhaya-mukka-māsavva // GaüḍVa.329cd [āryā]

pūijjasi bhiṇṇa-bhuā-viiṇṇa-ruhiraṁ va pāavēhiṁ pi // GaüḍVa.330ab [āryā]
parasu-ppahāra-vialia-kasāya-rasa-sōṇa-sāhēhiṁ // GaüḍVa.330cd [āryā]

aṇṇōṇṇa-kalaha-vialia-kēsara-kīlāla-kalalia-ddārā // GaüḍVa.331ab [āryā]
kaavāuṇō vi tuha dēvi sāsaṇaṁ aṇusaranti vva // GaüḍVa.331cd [āryā]

uvahārullūria-māsa-maṇḍalāḍambarubbhaḍēhiṁ va // GaüḍVa.332ab [āryā]
ḍimbaṁ jāvaa-paḍa-maṇḍaṇēhĩ khambhēhĩ vivihēsi // GaüḍVa.332cd [āryā]

kuṇavattaṇa-sulahūsāsa-kāya-ṇivvaḍia-gāravō appā // GaüḍVa.333ab [āryā]
tuha dhāraṇa-kkhamō kīraï vva ṇaṇu vāhaṇa-savēṇa // GaüḍVa.333cd [āryā]

sōhasi muha-mukkāsarisa-ruhira-dhārāhĩ raaṇi-rūvēsu // GaüḍVa.334ab [āryā]
bhatti-viijjantāruṇa-dhaa vva taṁ bhavaṇa-māīhiṁ // GaüḍVa.334cd [āryā]

bahula-paōsā baddhaṅkura vva tuha dēvi mahisa-siṅgēhiṁ // GaüḍVa.335ab [āryā]
pārōhiṇo vva lambira-maūra-kaṇṭhēhiṁ rēhanti // GaüḍVa.335cd [āryā]

[p. 53]tuha lōha-dappaṇāvali-saṅkamaṇāladdha-kasaṇa-bhāva vva // GaüḍVa.336ab [āryā]
sōhanti sabara-jualā mēaa-kāyā paṇāmēsu // GaüḍVa.336cd [āryā]

rūvañcia ṇavara karāla-dāruṇaṁ kāla-ratti-līlāē // GaüḍVa.337ab [āryā]
hiaaṁ puṇa tē karuṇā-rasēṇa saï vacchalaṁ cēa // GaüḍVa.337cd [āryā]

ia viñjjha-guhā-ṇilayāe tammi-dala-sabara-siṭṭha-maggāē // GaüḍVa.338ab [āryā]
pahuṇā sapariaraṁ bhaavaīe vihiō ṇamakkārō // GaüḍVa.338cd [āryā]

avi a—

iha ajjavi kiṁ ṇu purāṇa-bhāva-kavisīkaaṭṭhi-bandhammi // GaüḍVa.339ab [āryā]
hiauddēsē rōsaggi-piṅgimaccēa vipphuraï // GaüḍVa.339cd [āryā]

tammi ccia sandhi-pasūa-kīḍa-mālāvilē ṇaḍālammi // GaüḍVa.340ab [āryā]
hāsāa bhiuḍi-bhaṅgo vva vilihiō aha kaantēṇa // GaüḍVa.340cd [āryā]

vubbhaï ōlimbhābhāva-kuḍila-valiēṇa vaaṇa-bimbammi // GaüḍVa.341ab [āryā]
maaṇāhimalaya-vicchitti-vibbhamaṁ sampaï raēṇa // GaüḍVa.341cd [āryā]

hā hā tañcēa karilla-piaamā-bāhu-sayaṇa-dullaliaṁ // GaüḍVa.342ab [āryā]
uvahāṇīkaa-vammīa-mēhalaṁ lulaï sira-kamalaṁ // GaüḍVa.342cd [āryā]

[p. 54]paṅka-bhariōarubbhiṇṇa-virasa-taṇa-jaḍiliē kavālammi // GaüḍVa.343ab [āryā]
jāō ahō siṇiddhō kabarī-bandhassa pariṇāhō // GaüḍVa.343cd [āryā]

hā hā kampāvēi va haria-malālambiṇī dasaṇa-mālā // GaüḍVa.344ab [āryā]
ajjavi viṇihaṭṭhāṇēa-vīḍiā-rasamiva vamantī // GaüḍVa.344cd [āryā]

ṭhia-bhamara-pakkha-bhāvā ṇivvāḍia-pattaṇā iva savēaṁ // GaüḍVa.345ab [āryā]
kāmēṇa imammi vi ṇūṇa pēsiā mañjarī-bāṇā // GaüḍVa.345cd [āryā]

uddiṇaaramindusahaṁ ṭhṭhiāṇalaṁ sa-raaṇa-ppahamimassa // GaüḍVa.346ab [āryā]
ekkavae ccia jāaṁ akhaṇḍa-tama-bandhaṇaṁ bhuvaṇaṁ // GaüḍVa.346cd [āryā]

ia tammi ṇara-kalēvara-daṁsaṇa-mauia-maṇēṇa ṇara-vaïṇā // GaüḍVa.347ab [āryā]
paḍivaṇṇa-vivēa-viappa-sarasamaṇusōiaṁ suiraṁ // GaüḍVa.347cd [āryā]

avi a—

bahusō bahutta-visahara-maṇi-ppahā-rañjia vva tē jāṇa // GaüḍVa.348ab [āryā]
anto ccia ṇinti ṇivēsia-ppahā piñccha-pabbhārā // GaüḍVa.348cd [āryā]

barahīṇa tāṇa rasiaṁ pulinda-kēāra-pavirala-dumēsu // GaüḍVa.349ab [āryā]
ṇandēi tassa taḍa-ṇijjharēsu giri-dhūma-kalusēsu // GaüḍVa.349cd [āryā]
[yugmam]
[p. 55]uvautta-sallaī-kaṇḍa-pāḍaluccāra kēsarillīō // GaüḍVa.350ab [āryā]
pecchaï māaṅga-vaṇa-tthalīsu sō jūha-paavīō // GaüḍVa.350cd [āryā]

kīraï va tassa tālī-phala-piṇḍāmōḍaṇummuha-karēhiṁ // GaüḍVa.351ab [āryā]
riu-sira-kavalaṇa-joggā-pariggahō jaya-gaïndēhiṁ // GaüḍVa.351cd [āryā]

bhaya-lōla-pulinda-vahū-virikka-guñjāvalī-kaṇa-karālā // GaüḍVa.352ab [āryā]
jāā sē rōsāṇala-phuliṅga-bharia vva giri-maggā // GaüḍVa.352cd [āryā]

kaṇṇa-ṭṭhia-sihi-piñcha-cchalēṇa kaa-pattaṇā iva salīlaṁ // GaüḍVa.353ab [āryā]
muccanti sabara-ramaṇīhĩ ṇayaṇa-bāṇā ṇarindammi // GaüḍVa.353cd [āryā]

aha se bhaēṇa gaa-dāṇa-vaḍala-kalusia-disā-aḍāhōō // GaüḍVa.354ab [āryā]
māyā-ṇimmavia-tamī-muho vva caliō magaha-ṇāhō // GaüḍVa.354cd [āryā]

kiṁ ca jāaṁ—

kiṁ pi vikampia-gimhā avaraṇhukkaṇṭha-sālasa-maūrā // GaüḍVa.355ab [āryā]
haria-vaṇa-rāi-suhaā uddēsā dēnti ukkaṇṭhaṁ // GaüḍVa.355cd [āryā]

umhāi gimha-vihurā bahala-busāsāra-laṅghia-vimukkā // GaüḍVa.356ab [āryā]
maïlia-talāa-mūlā kilanta-viralaṅkurā vasuhā // GaüḍVa.356cd [āryā]

[p. 56]ṇava-rōha-cchēa-suandha-visama-vasuhā-vilambia-pavāhā // GaüḍVa.357ab [āryā]
ghōlanti hima-rasōāra-sisira-salilā giri-ṇaīō // GaüḍVa.357cd [āryā]

agghanti ṇīla-vaṇa-rāi-pariarummillamāṇa-sōhaggā // GaüḍVa.358ab [āryā]
ahiṇava-paḍala-pariggaha-gōra-ggāmā disāhōā // GaüḍVa.358cd [āryā]

sāyaṁ sa-māruāsāra-sēa-saddalia-kāṇaṇā hōnti // GaüḍVa.359ab [āryā]
gimhe ccia jalaārambha-kōmalā mahihara-ṇiambā // GaüḍVa.359cd [āryā]

sotta-kalusā ṇaīō pajjatta-kalamba-gandhiṇō pavaṇā // GaüḍVa.360ab [āryā]
ghaṇa-ḍambaraṁ viṇā pāusassa tāruṇṇaaṁ galaï // GaüḍVa.360cd [āryā]

vōlinti gimha-ṇiddaṁ pahiā liṅgāhisēa-sisirēsu // GaüḍVa.361ab [āryā]
ūḍha-kalambajjuṇa-parimalēsu sura-mandirantēsu // GaüḍVa.361cd [āryā]

taha tatta-ṇaara-racchā sahanti mēhāvalambi-ravi-bimbā // GaüḍVa.362ab [āryā]
dharaṇi-pariṭṭhia-ṇimhā ṇaha-ghōlira-pāusā diasā // GaüḍVa.362cd [āryā]

ṇavari a vasuhāhiva-jaya-gaïnda-sīara-kaāhisēa vva // GaüḍVa.363ab [āryā]
jāā ṇiāha-pariṇāma-dhūsarā diṇaara-maūhā // GaüḍVa.363cd [āryā]

[p. 57]kiṁ ca jāaṁ—

antō-ghara-cira-ṇiggamaṇa-ṇasahiālōa-kūṇiā valaï // GaüḍVa.364ab [āryā]
ṇiddā-vimadda-parilulia-sālasāambirā diṭhṭhī // GaüḍVa.364cd [āryā]

pīlia-tamāla-pallava-sayaṇijja-rasolla-ṇaha-vaaṁ haraï // GaüḍVa.365ab [āryā]
ṇava-kēsara-mālā-surahi-mēhalālaṅkiaṁ jahaṇaṁ // GaüḍVa.365cd [āryā]

takkhaṇa-vicchūḍha-muṇāla-valaya-sīala-pauṭṭha-parimāsā // GaüḍVa.366ab [āryā]
sōhanti jaladdā malia-candaṇā bāhu-laïāō // GaüḍVa.366cd [āryā]

ṇava-kaṇaa-kiṅkiṇī-ṇiha-campaa-kusumāvaṇaddha-mañjīraṁ // GaüḍVa.367ab [āryā]
haraï parikōmaluvvūḍha-vēsa-laḍahaṁ paribbhamiaṁ // GaüḍVa.367cd [āryā]

pia-parirambhummūlia-ṇaha-vaa-parisēsa-candaṇa-suandhō // GaüḍVa.368ab [āryā]
agghaï dala-sabala-kalamba-dāma-hāro thaṇucchaṅgō // GaüḍVa.368cd [āryā]

thōa-surā-maa-sambhiṇṇa-sarasa-pāḍala-kavōla-paḍilaggaṁ // GaüḍVa.369ab [āryā]
ummillaï kēaï-gabbha-vatta-tāḍaṅka-lāyaṇṇaṁ // GaüḍVa.369cd [āryā]

ia bhamaï bhavaṇa-siharēsu gimha-pariṇāma-thōa-satthāmō // GaüḍVa.370ab [āryā]
virala-jala-bindu-ṇivvavia-gaṇḍa-vāsō piā-satthō // GaüḍVa.370cd [āryā]

[p. 58]kiṁ ca—

iha tēa-mēha-saṁvalaṇa-sisira-vicchāya-kavisa-ravi-bimbā // GaüḍVa.371ab [āryā]
agghanti bhagga-pavaṇā arēṇu-paridhūsarā diahā // GaüḍVa.371cd [āryā]

ukkaṇṭha-barahi-cūḍā-viḍavandōlaṇa-taraṅgiō vahaï // GaüḍVa.372ab [āryā]
avirala-jambu-phalāsāra-vaḍaṇa-muhalō iha samīrō // GaüḍVa.372cd [āryā]

iha uvvellaï dara-pīa-salila-parisāmalōaraddhantā // GaüḍVa.373ab [āryā]
pēranta-dhavala-gaa-kaṇṇa-kabburā mēha-patthārī // GaüḍVa.373cd [āryā]

iha ahimuha-mañjariajjuṇāsu avaāḍha-kuḍaa-gandhāsu // GaüḍVa.374ab [āryā]
vāsa-suhaāsu muṇiṇō gamēnti diahē giri-aḍīsu // GaüḍVa.374cd [āryā]

vūḍhōaa-kaa-rava-cuṇṇa-kalusa-pālāsa-phala-kasavvāō // GaüḍVa.375ab [āryā]
iha sōhanti darovvuṭṭha-sāmalā raṇṇa-bhūmīō // GaüḍVa.375cd [āryā]

aṇṇēsiavva-pavaṇā āsārantēsu samahiumhālā // GaüḍVa.376ab [āryā]
ēē tē cūa-vaṇāṇa hōnti pariṇāmaā diahā // GaüḍVa.376cd [āryā]

umhāla-kusūla-muhuccaranta-raa-pharusa-mēa-gandhāiṁ // GaüḍVa.377ab [āryā]
āsāra-jaḍē diahē ṇandanti kuḍumbi-gēhāiṁ // GaüḍVa.377cd [āryā]

[p. 59]phala-sāra-ṇaliṇi-gahaṇā iha dāru-cchēa-paviralā hōnti // GaüḍVa.378ab [āryā]
mūla-ṭṭhia-vāa-kalamba-kavisa-vasuhā vaṇuddēsā // GaüḍVa.378cd [āryā]

ṇava-kēaï-vāsia-kēsa-sañjamā dakkhiṇāō ṇārīō // GaüḍVa.379ab [āryā]
iha tā aṇāarujjala-haliddi-rāā virāanti // GaüḍVa.379cd [āryā]

iha kōsumēṇa cāvēṇa jō jaaï sāhuṇā visama-bāṇō // GaüḍVa.380ab [āryā]
lahiūṇa pāga-sāsaṇa-sarāsaṇaṁ kaha ṇa vipphuraï // GaüḍVa.380cd [āryā]

ia ukkaṇṭhā-paḍivaṇṇa-hiaa-parikōmalā pavaṭṭanti // GaüḍVa.381ab [āryā]
saṁlāvā kāla-sahāa-saṁsiṇō kaḍaa-lōassa // GaüḍVa.381cd [āryā]

kaṇṭha-ṇihuaṁ ca gīaṁ aladdha-ṇiddaṁ ca ṇijjaṇa-pasuttaṁ // GaüḍVa.382ab [āryā]
sarasō ukkaṇṭhā-ṇibbharassa hiaassa vīsāmō // GaüḍVa.382cd [āryā]

kiṁ ca jāaṁ—

umhāanta-giri-aḍaṁ sīmā-ṇivvaḍia-kandalubbhēaṁ // GaüḍVa.383ab [āryā]
ṇivvāi virala-dhārā-bandhuria-raaṁ dharaṇi-veḍhaṁ // GaüḍVa.383cd [āryā]

āsāra-tāḍiāiṁ balāa-luppanta-calia-saharāiṁ // GaüḍVa.384ab [āryā]
sariā vahanti sampaï apēa-paṇḍūĩ salilāiṁ // GaüḍVa.384cd [āryā]

[p. 60]āvaṇḍu-salila-laṅghia-vasuāāmaliṇa-sēvala-sihāō // GaüḍVa.385ab [āryā]
jala-raṅku-dukkha-lakkhia-saharā ghōlanti sariāō // GaüḍVa.385cd [āryā]

vilulia-pisaṅga-vallī-viāṇa-uddēsa-kōmala-phalāṇa // GaüḍVa.386ab [āryā]
pavirala-rakkhāṇa sirī vialaï vāluṅki-vāḍāṇa // GaüḍVa.386cd [āryā]

ṇa calaï ṇavambu-dhōaṁ pi pallalē virala-muha-kaūsāsaṁ // GaüḍVa.387ab [āryā]
mīṇa-ulaṁ saharantara-parisaṅgaa-paṅka-garuaṅgaṁ // GaüḍVa.387cd [āryā]

viaraï saddala-rēhāamāṇa-sura-dhaṇu-ṇivēsa-suhaammi // GaüḍVa.388ab [āryā]
gaaṇa-tthalammi gō-maṇḍalaṁ va valayaṁ balāāṇaṁ // GaüḍVa.388cd [āryā]

dīsaï ṇirantarubbhiṇṇa-haria-hari-cāva-kandala-karālaṁ // GaüḍVa.389ab [āryā]
pariōsuppaïa-maūra-jāla-sabalaṁ va gaaṇaddhaṁ // GaüḍVa.389cd [āryā]

paaḍāaï gimhāṇila-vēāmūlukkhaammi raa-paḍalē // GaüḍVa.390Aab [āryā]
saddala-pariṇīlamahō kamaḍha-kavālaṁ va mahi-veḍhaṁ // GaüḍVa.390Acd [āryā]

visahanti ṇia-visāṇala-paavijjantaṅga-maggia-pphaṁsaṁ // GaüḍVa.390Bab [āryā]
dhārā-dūmia-phaṇa-maṇḍalā vi phaṇiṇō ṇavāsāraṁ // GaüḍVa.390Bcd [āryā]

[p. 61]paḍisanta-raāsaṇṇāamāṇa-giri-maṇḍalā virāanti // GaüḍVa.391ab [āryā]
kāmaṁ sāmīkaa-gaa-ulāō kāsāra-lēhāō // GaüḍVa.391cd [āryā]

chāyā ekkāsārē vi phuraï ṇiddhōa-rēṇu-ṇīlāṇa // GaüḍVa.392ab [āryā]
gimhāhaa-viraluddēsa-piṅga-viḍavāṇa ucchūṇa // GaüḍVa.392cd [āryā]

ghaḍia-phuḍiantarāō gahia-visa-ṭṭhāṇa-paṇḍura-jalāō // GaüḍVa.393ab [āryā]
ahirāanti dhuāruṇa-kasēru-mūlāō sarasīō // GaüḍVa.393cd [āryā]

jalaāṇila-raṅkhōlia-hariaṅkura-sisira-pāava-talāiṁ // GaüḍVa.394ab [āryā]
salilāhaa-virasōumbarāĩ jāāĩ raṇṇāiṁ // GaüḍVa.394cd [āryā]

sisira-cchāēsu ciraṁ uasindhu-taraṅga-puliṇa-suhaēsu // GaüḍVa.395ab [āryā]
pahiēhĩ vīsamijjaï vihaṅga-muhalēsu vacchēsu // GaüḍVa.395cd [āryā]

ṇava-varaṇaa-gōrantara-hiṁsī-vaṇa-matta-lāvaa-kulāō // GaüḍVa.396ab [āryā]
jāā bhavaṇagga-ṇiacchiavva-sōhāō sīmāō // GaüḍVa.396cd [āryā]

āava-kaḍhamāṇa-ṇavambu-siṇṇa-dara-gōra-sāliṇō hōnti // GaüḍVa.397ab [āryā]
sīmantā kacchava-pōa-paṭṭhi-paridhūsaruddēsā // GaüḍVa.397cd [āryā]

[p. 62]masiṇuṇṇaa-pērantaṁ vāvīṇa jalāgamōṇaaṁ hōi // GaüḍVa.398ab [āryā]
ṇiddhōa-kaddamāṇīla-kakkaruddanturaṁ varaṇaṁ // GaüḍVa.398cd [āryā]

vāricchēa-darāvīa-salila-vōsaṭṭamāṇa-kalamāō // GaüḍVa.399ab [āryā]
jāāō sīra-khaṇḍia-muttha-suandhāō bhūmīō // GaüḍVa.399cd [āryā]

ārāmbhiṇo vva sampaï dūruggaa-diṇaarā vi ṇajjanti // GaüḍVa.400ab [āryā]
dūruggaā vi parilaṅghiṇa vva diahā ṇavabbhēhiṁ // GaüḍVa.400cd [āryā]

kā vi sirī gaa-gōhaṇa-parilakkhijjanta-viaḍa-bhāvāṇa // GaüḍVa.401ab [āryā]
ūsasia-taṇa-gahīrāamāṇa-maggāṇa kacchāṇa // GaüḍVa.401cd [āryā]

samahia-sañjjhā-rāā viuṇuccaramāṇa-giri-ṇaï-rabāō // GaüḍVa.402ab [āryā]
jāā santāṇa-paatta-kīḍa-viruāō raaṇīō // GaüḍVa.402cd [āryā]

uggandha-maïla-vasuhā sahanti ṇivvaḍia-raggaa-cchāyā // GaüḍVa.403ab [āryā]
duddiṇa-visadda-dūrāamāṇa-tūrāō ṇaarīō // GaüḍVa.403cd [āryā]

jāāō salila-dhārā-virāma-ṇivvaḍia-paha-jaluggārā // GaüḍVa.404ab [āryā]
vijjujjōālakkhia-mēha-vihaṅgāō raaṇīō // GaüḍVa.404cd [āryā]

[p. 63]kīḍāvilaṅkura-sihā dhārā-kaddamia-kaccha-kāsārā // GaüḍVa.405ab [āryā]
chetta-ṇisammanta-sarāḍi-maṇḍalā hōnti sīmantā // GaüḍVa.405cd [āryā]

gaaṇaṁ ca matta-mēhaṁ dhārā-luliajjuṇāĩ a vaṇāiṁ // GaüḍVa.406ab [āryā]
ṇirahaṅkāra-miaṅkā haranti ṇīlāō a ṇisāō // GaüḍVa.406cd [āryā]

jalaāgamammi majjaï jalammi sīanta-ṇaï-aḍa-ṇivēsaṁ // GaüḍVa.407ab [āryā]
mahu-maha-talimattaṇa-ghaḍia-sēsa-mukkaṁ va mahi-veḍhaṁ // GaüḍVa.407cd [āryā]

taṇaïlla-taru-alāṇaṁ asevva-kalusuṇha-pallala-jalāṇa // GaüḍVa.408ab [āryā]
dūrālōe ccia pāusammi lacchī vaṇantāṇaṁ // GaüḍVa.408cd [āryā]

ūsasia-raṇṇa-sīmāvarōha-siharāhilakkha-taru-saṇḍā // GaüḍVa.409ab [āryā]
dīsanti ṇibuḍḍā iva valanta-dhūmocchaā gāmā // GaüḍVa.409cd [āryā]

dhārā-kiliṇṇa-vattaṁ āsurahi-kasāya-kēsaraddhantaṁ // GaüḍVa.410ab [āryā]
pariṇamaï bandhaṇe ccia parisiḍhilaṁ jūhiā-kusumaṁ // GaüḍVa.410cd [āryā]

ṇandanti ṇandia-dumā āsāra-cchēa-sīala-samīrā // GaüḍVa.411ab [āryā]
hiaaṁ thala-magga-valanta-gōhaṇā raṇṇa-pērantā // GaüḍVa.411cd [āryā]

[p. 64]ṇibiḍa-duma-maṇḍalāiṁ ṇirantarūsasia-saddala-sihāiṁ // GaüḍVa.412ab [āryā]
vaccanti bahala-bhāvaṁ puñjijjantāĩ va vaṇāiṁ // GaüḍVa.412cd [āryā]

ṇavari a payāṇa-samuhassa pāuse ccia kiṇāvi ṇaravaïṇō // GaüḍVa.413ab [āryā]
ṇīrāijjanti va valia-vijju-valayā disāhōā // GaüḍVa.413cd [āryā]

sōhaï vimuha-paattassa jhatti magahāhivassa viṇiattō // GaüḍVa.414ab [āryā]
ukkā-daṇḍassa va sihi-kaṇāṇa ṇivahō ṇarindāṇa // GaüḍVa.414cd [āryā]

agghaï tattha raṇārambha-bhiṇṇa-bhaḍa-sōṇia-cchaḍāambaṁ // GaüḍVa.415ab [āryā]
dhārāaṭṭhia-palhattha-vijju-va yaṁ va mahi-veḍhaṁ // GaüḍVa.415cd [āryā]

tiasa-raha-pellia-ghaṇō ṇaha-dunduhi-bahala-gajjiuggārō // GaüḍVa.416ab [āryā]
jāō paḍanta-mandāra-ṇibiḍa-dhārō ṇahāhōō // GaüḍVa.416cd [āryā]

ahavi valāantaṁ kavaliūṇa magahāhivaṁ mahī-ṇāhō // GaüḍVa.417ab [āryā]
jāō ēlā-surahimmi jalahi-vēlā-vaṇantammi // GaüḍVa.417cd [āryā]

raaṇa-kavilāsu sōhaï vēlā-puñjia-silāsu se bhamiaṁ // GaüḍVa.418ab [āryā]
phala-bhaṅga-mahura-gandhāsu ṇāliērī-vaṇālīsu // GaüḍVa.418cd [āryā]

[p. 65]kiṁ ca—

jaya-gaa-kumbhapphālaṇa-phuranta-sindūra-rāviō jāṇa // GaüḍVa.419ab [āryā]
dūruggaō vi ṇō muaï raaṇi-virama-cchaviṁ sūrō // GaüḍVa.419cd [āryā]

calaṇa-ṇaha-cchavi-vicchōliāĩ kāūṇa tāṇa vaṅgāṇa // GaüḍVa.420ab [āryā]
ahiṇava-paṇāma-vēlakkha-paṇḍurāiṁ piva muhāiṁ // GaüḍVa.420cd [āryā]

caliō kumbhī-phala-danturāsu diṭṭhiṁ vasundharā-ṇāhō // GaüḍVa.421ab [āryā]
raṇṇa-tthalīsu dēntō ṇirūsuāsīṇa-hariṇāsu // GaüḍVa.421cd [āryā]

avi a—

bala-bhara-pīḍā-khuppanta-sēsa-sira-raaṇa-maṇḍalā jassa // GaüḍVa.422ab [āryā]
gabbha-parisaṇṭhiāra vva calaï vihurōaraṁ vasuhā // GaüḍVa.422cd [āryā]

dakkhiṇa-disā-ṇarindēṇa tēṇa pāaḍia-pēsala-paṇāmō // GaüḍVa.423ab [āryā]
jāō pahēṇa malayāvalambiṇā mēiṇī-ṇāhō // GaüḍVa.423cd [āryā]

kiṁ ca—

rahasa-cchēāara-kaa-kaaggahuttāṇa-vivaliacchēṇa // GaüḍVa.424ab [āryā]
jēṇa pasāāhimuhaṁ muhamasamasarāriṇō diṭṭhaṁ // GaüḍVa.424cd [āryā]

kaṇṭhāhōēsu kaā sasambhamaṁ jassa vasaha-indhēṇa // GaüḍVa.425ab [āryā]
mauli-miaṅkāmaa-sēa-bhagga-viaṇā vaṇa-cchēā // GaüḍVa.425cd [āryā]

[p. 66]diṭṭhāō ṇava-ṇavāṇaṇa-sōhāō puṇō varāhi sampaṇṇā // GaüḍVa.426ab [āryā]
sāara-vāmaddha-paṇāmiaṁmi maṇi-dappaṇē jēṇa // GaüḍVa.426cd [āryā]

pariuṭṭhē sāṇa-ṇirūsuēṇa sā jēṇa canda-hāsassa // GaüḍVa.427ab [āryā]
parimuṭṭhā ṇia-kaṇṭhaṭṭhi-cuṇṇa-puñjaṅkiā dhārā // GaüḍVa.427cd [āryā]

maliā paṁsulia-karēṇa jassa vimhaya-rasā ti-ṇayaṇēṇa // GaüḍVa.428ab [āryā]
tuliōāria-kēlāsa-mūla-paṅkaṅkiā bāhū // GaüḍVa.428cd [āryā]

saṅkā-manthara-sañcāra-dūmiō jassa bhavaṇa-kacchāsu // GaüḍVa.429ab [āryā]
sañcaraï tiasa-bandī-sasiēhĩ ṇiraggalaṁ pavaṇō // GaüḍVa.429cd [āryā]

taṁ pi dasa-kandharaṁ hari-suēṇa kakkhantarammi kāūṇa // GaüḍVa.430ab [āryā]
jammi samudduddēse bhamiaṁ pattō pahū tammi // GaüḍVa.430cd [āryā]

avi a—

rōsārūḍhō paripāḍalēsu muha-maṇḍalēsu suhaḍāṇa // GaüḍVa.431ab [āryā]
pahara-samañcia ṇivvaḍaï sāmalō sōṇiuppīlō // GaüḍVa.431cd [āryā]

bala-saṅkhōhukkhaa-rēṇu-ṇivaha-ṇiṭṭhia-vasundharā-paaḍō // GaüḍVa.432ab [āryā]
dīsaï sēsa-phaṇā-maṇi-rāō iva ruhira-vicchaḍḍō // GaüḍVa.432cd [āryā]

[p. 67]pariṇaï-kuṇḍalia-karāvavīḍaṇā maḍaha-gaṇḍa-vivarēhiṁ // GaüḍVa.433ab [āryā]
uddhaṁ ṇibaddha-vēā gaēhĩ muccanti maa-dhārā // GaüḍVa.433cd [āryā]

parirujjhaï amarisa-dasaṇa-kaṭṭiāhara-ṇiruddha-vaaṇēhiṁ // GaüḍVa.434ab [āryā]
asamāṇia-pahu-kajjattaṇēṇa jīaṁ piva bhaḍēhiṁ // GaüḍVa.434cd [āryā]

dhāvanti sa-salla-bhaḍaṅga-kavalaṇāara-duhāvia-muhīō // GaüḍVa.435ab [āryā]
virasā sivāō sōṇia-kaṇulla-pavirellia-ravāō // GaüḍVa.435cd [āryā]

paḍihāi vūḍha-jōhō vi paḍhama-ṇibiḍo vva saṅgaruddēsō // GaüḍVa.436ab [āryā]
ussūṇa-bhāva-saṁsatta-turaa-ṇara-ruṇḍa-kaa-ḍimbō // GaüḍVa.436cd [āryā]

ārakkha-vaṇa-muhuggiṇṇa-bhūri-bhaṅga-ṭṭhiaṅkusa-kkhaṇḍaṁ // GaüḍVa.437ab [āryā]
rahasā vihaḍia-bhamaraṁ va dhuṇaï vaaṇaṁ jaya-gaïndō // GaüḍVa.437cd [āryā]

avajīva-bhāva-garuāamāṇa-palhattha-kāya-ṇivahāiṁ // GaüḍVa.438ab [āryā]
jāāĩ duvvahāĩ va phaṇiṇō tāiñcia balāiṁ // GaüḍVa.438cd [āryā]

ia sē jaya-pērantō puhaī-vaïṇō parikkhaa-pahāṇō // GaüḍVa.439ab [āryā]
tumulō mahāhavō āsi ciraaraṁ pārasīēhiṁ // GaüḍVa.439cd [āryā]

[p. 68]kiṁ ca—

uhaōahi-paḍilaggā dhaṇu-pellia-kōḍi-calia-vīaddhā // GaüḍVa.440ab [āryā]
ṇijjanti jettiaṁ ēnti tettiañcēa dharaṇi-harā // GaüḍVa.440cd [āryā]

ekkammiccia sēlē pūria-bhuvaṇa-valaē samōsariē // GaüḍVa.441ab [āryā]
ālōiuṁ paattā saala vva pariṭṭhiā vasuhā // GaüḍVa.441cd [āryā]

ihahuttaṁ ṇivaḍantā ṇollēnti paṇolliā dharā-valayaṁ // GaüḍVa.442ab [āryā]
ṇajjaï ettōhuttaṁ paraōhuttaṁ va dharaṇi-harā // GaüḍVa.442cd [āryā]

ekkēṇañcia cāvagga-bhiṇṇa-laggēṇa pelliō giriṇā // GaüḍVa.443ab [āryā]
ṇijjaï puñjia-raa-pūriantarō sēla-saṅghāō // GaüḍVa.443cd [āryā]

sēlāṇa cāva-pellia-taḍa-mēha-paḍanta-vijju-valayāṇa // GaüḍVa.444ab [āryā]
pakkha-cchēa-ṭṭhia-kulisa-salla-saalāĩ va galanti // GaüḍVa.444cd [āryā]

ṇijjanti muhala-mūlā cala-pāava-ṇijjharā khalanta-silā // GaüḍVa.445ab [āryā]
sama-visama-bhūmi-laṅghaṇa-taraṅgiṇō sēla-saṅghāā // GaüḍVa.445cd [āryā]

āsā-gaēhĩ sarahasa-cāvagga-paṇollaṇā-paattantā // GaüḍVa.446ab [āryā]
dhāvia-paḍigaa-saṅkāluēhĩ bhijjanti kula-sēlā // GaüḍVa.446cd [āryā]

[p. 69]dīsanti gamaṇa-ṇivaḍia-sihara-silā-bharia-mūla-vitthārā // GaüḍVa.447ab [āryā]
khutta-dhaṇu-magga-ṇiggama-paatta-paḍhamujjharā giriṇō // GaüḍVa.447cd [āryā]

pāāla-bharia-mūlā pellia-ṇikkhanta-dhaṇu-samōlaïā // GaüḍVa.448ab [āryā]
muccanti thōa-tuliā bhū-bhaṅga-bhaēṇa dharaṇi-harā // GaüḍVa.448cd [āryā]

jē āsi girīṇa purā sañcaya-viaḍā mahā-ṇaī-pavahā // GaüḍVa.449ab [āryā]
ōsāriāṇa te ccia thalīhĩ pijjanti jala-sottā // GaüḍVa.449cd [āryā]

jēsu girī avaṇīā jēsuṁ ca ṇivēsiā ṇarindēṇa // GaüḍVa.450ab [āryā]
dōṇṇi vi bhiṇṇa-sarūvā jāā aṇṇa vva uddēsā // GaüḍVa.450cd [āryā]

majjha-samōsariammi a pēranta-pariṭṭhiē a giri-jālē // GaüḍVa.451ab [āryā]
ōaraï mahiṁ va ṇahaṁ āruhaï mahi vva gaaṇa-alaṁ // GaüḍVa.451cd [āryā]

cāva-paṇollaṇa-ṇivaḍia-sēla-bharantekkavāsa-puñjaïō // GaüḍVa.452ab [āryā]
bahu-jalaaro vva dīsaï so ccia maḍaha-ṭṭhiō jalahī // GaüḍVa.452cd [āryā]

jāā ravi-ara-paripillaṇēṇa thōumha-piñjara-cchāyā // GaüḍVa.Zab [āryā]
cira-āla-ṭṭhia-mahihara-ṇirōha-mukka vva ṇaha-maggā // GaüḍVa.Zcd [āryā]

[p. 70]paḍhama-vimūḍha-cchāō ōsāria-sēla-jāla-ṇivvaḍiō // GaüḍVa.453ab [āryā]
majjhammi va puñjaïo dharāe bahalāavō diahō // GaüḍVa.453cd [āryā]

ukkhaa-giri-gahira-ṭṭhāṇa-bhāva-dūruṇṇaantara-kkhaṇḍaṁ // GaüḍVa.454ab [āryā]
dīsaï taha-saṇṭhia-sēla-jāla-visamaṁ va mahi-veḍhaṁ // GaüḍVa.454cd [āryā]

ummillanti mahīhara-gamaṇuvvellia-dharā-samakkantā // GaüḍVa.455ab [āryā]
ullanta-rēṇu-maïlā suirēṇa mahā-ṇaī-maggā // GaüḍVa.455cd [āryā]

thii-lambha-ṇivvuāṇaṁ kālēṇa virūḍha-kāṇaṇa-taṇāṇaṁ // GaüḍVa.456ab [āryā]
pakkha-cchēāhi vi mahi-harāṇa caliēhĩ avaraddhaṁ // GaüḍVa.456cd [āryā]

pērantīkaa-uttuṅga-garua-giri-valaya-baddha-parivēsaṁ // GaüḍVa.457ab [āryā]
majjhōṇaaṁ va dīsaï pāsōṇamiaṁ pi mahi-veḍhaṁ // GaüḍVa.457cd [āryā]

ōsāria-giri-gārava-viṇamia-pēranta-puñjaïjjantaṁ // GaüḍVa.458ab [āryā]
vitthāritthaṁ tañcia  jāaṁ maḍahaṁ va mahi-veḍhaṁ // GaüḍVa.458cd [āryā]

ia pihuṇo dhaṇu-pellaṇa-ṇibiḍīkaa-sēla-jāla-dullaṅghā // GaüḍVa.459ab [āryā]
bhū-pērantā jē ira tēsu vi gahiō karō pahuṇā // GaüḍVa.459cd [āryā]

[p. 71]avi a—

araï-parisakkaṇā raṇira-ṇēurārāva-saṅgalantīsu // GaüḍVa.460ab [āryā]
ṭhia-pariaāsu diṭṭhī laggaï kala-haṁsa-mālāsu // GaüḍVa.460cd [āryā]

viviṇēha-majjaṇa-ṭṭhia-thōubbhijjanta-dāṇa-rāaṁ va // GaüḍVa.461ab [āryā]
dīsaï sāmāantaṁ saï suha-bhaṅgēsu lāaṇṇaṁ // GaüḍVa.461cd [āryā]

santāvāyāsoppia-candaṇa-paṅka-ppaēsa-paṇḍūiṁ // GaüḍVa.462ab [āryā]
dobballa-samummīlia-puliṇāĩ va hōnti aṅgāiṁ // GaüḍVa.462cd [āryā]

bahuso ghaḍanta-vihaḍanta-saï-suhāsāa-saṅgamullōlē // GaüḍVa.463ab [āryā]
hiae ccēa samappanti cañcalā vīi-vāvārā // GaüḍVa.463cd [āryā]

kusuma-sayaṇijja-malaṇā sōraha-ghōṇanta-mahuaraṁ haraï // GaüḍVa.464ab [āryā]
uddēsa-pahutta-jaṇāhilakkha-sīsaṁ piva sarīraṁ // GaüḍVa.464cd [āryā]

ia jammi paēsē ṇammaāe rāēsi-baddha bhāvāē // GaüḍVa.465ab [āryā]
bhamiaṁ sambharia-kahēṇa tattha vasiaṁ ṇarindēṇa // GaüḍVa.465cd [āryā]

muha-viṇimia-ṇava-maṅgala-kisala-kalāva-cchalēṇa gantūṇa // GaüḍVa.466ab [āryā]
pijjantaṁ piva ahi-dīha-dīha-jīhā-sahassēhiṁ // GaüḍVa.466cd [āryā]

[p. 72]aṇuṇijjantaṁ rakkhā-pariara-dhua-dhavala-cāmara-ṇihēṇa // GaüḍVa.467ab [āryā]
bandīkaāmara-jarā-bandhūhĩ va bahu-paṇāmēhiṁ // GaüḍVa.467cd [āryā]

maraṇa-bhaēṇa va cintā-sāmāantēhĩ jīva-jālēhiṁ // GaüḍVa.468ab [āryā]
avalambijjantaṁ sōrahāarā mahuara-kulēhiṁ // GaüḍVa.468cd [āryā]

hari-cakka-virikka-ṭṭhia-pāṇāgaa-rāhu-sīsa-valayaṁ va // GaüḍVa.469ab [āryā]
ṇiaa-cchāyā-maṇḍala-ṇihēṇa pāsē paāsantaṁ // GaüḍVa.469cd [āryā]

ia amaa-kumbhamubbhijjamāṇamuahīō jammi daṭṭhūṇa // GaüḍVa.470ab [āryā]
tiasēhĩ vimhiaṁ tammi sāarante ṭṭhiaṁ pahuṇā // GaüḍVa.470cd [āryā]

mukkā ṇisāsu dappia-maïnda-sampāa-visasia-gaïndā // GaüḍVa.471ab [āryā]
puñjia-sēṇā-kalusīkaāvaḍā tēṇa maru-maggā // GaüḍVa.471cd [āryā]

avi a—

hōnta-rasā-ala-bhaya-pisuṇa-kasaṇa-ghaṇa-dhūmakēu-daṇḍēhiṁ // GaüḍVa.472ab [āryā]
dīsanti bhīa-vivalāamāṇa-bhuaāō va disāō // GaüḍVa.472cd [āryā]

takkhaṇa-pasarantuppāa-tarala-tārā-karambio phuraï // GaüḍVa.473ab [āryā]
bhīōraa-sura-dijjanta-bhōa-raaṇo vva ṇaha-maggō // GaüḍVa.473cd [āryā]

[p. 73]bila-valaya-muhuvvellanta-sarala-bhuaïnda-jāla-kalilāē // GaüḍVa.474ab [āryā]
caliaṁ sambhama-rahasuddha-kēsa-daṇḍāe va mahīē // GaüḍVa.474cd [āryā]

sajjhasa-sañjāa-jarāurēhĩ ṇimmōa-paṭṭa-mālāō // GaüḍVa.475ab [āryā]
bhuaēhĩ vēa-pajjalaṇa-saṅkiēhiṁ va muccanti // GaüḍVa.475cd [āryā]

aṭṭhia-paḍanta-visahara-saṁvalia-valanta-dhūma-jālēṇa // GaüḍVa.476ab [āryā]
ekkāhuīkaaṁ piva ṇahammi paḍihāi pāālaṁ // GaüḍVa.476cd [āryā]

sambhama-puṇaruttāruṇa-phuranta-jīhā-kaḍappa-pallaviā // GaüḍVa.477ab [āryā]
dīsanti rōsa-kavalia-havvavaha-siha vva bhuaïndā // GaüḍVa.477cd [āryā]

ḍajjhanta-visaharukkara-suṅkārandōlamāṇa-muhala-sihō // GaüḍVa.478ab [āryā]
ṇīsasaï va visama-visāṇubhāva-dara-ghummirō jalaṇō // GaüḍVa.478cd [āryā]

aruṇa-visāri-phaṇā-raaṇa-rāa-paḍiaggiāō ṇivaḍanti // GaüḍVa.479ab [āryā]
gahiāṇumaraṇa-maṇḍaṇa-cindhāō va ṇāa-ṇārīō // GaüḍVa.479cd [āryā]

kusumia-hari-candaṇa-kaṇaa-daṇḍa-parirambha-lāliaṅgīō // GaüḍVa.480ab [āryā]
valayanti ṇivviāraṁ bhuaṅga-lalaṇā sihi-sihāō // GaüḍVa.480cd [āryā]

[p. 74]lakkhijjaï āhāruddhumāa-parivelliranta-valau vva // GaüḍVa.481ab [āryā]
ḍajjhanta-kuḍila-visahara-samūha-kalilōarō jalaṇō // GaüḍVa.481cd [āryā]

puruhūāhui-paḍhamōaranta-sura-cāva-gabbhiṇīo vva // GaüḍVa.482ab [āryā]
dīsanti bahuvihōraa-maṇi-rāavahāō jālāō // GaüḍVa.482cd [āryā]

vēvaï saraṇāgaa-visaharinda-phaṇa-valaya-kalia-calaṇaggō // GaüḍVa.483ab [āryā]
kuvia-ṇarinda-visajjia-suāhirūḍho vva sura-ṇāhō // GaüḍVa.483cd [āryā]

ia jammi piu-vahā paṇḍavēṇa vihiaṁ purā bhuaa-sattaṁ // GaüḍVa.484ab [āryā]
ciramusiō siriaṇṭhōvaaṇṭha-maggē pahū tammi // GaüḍVa.484cd [āryā]

paṇḍu-taṇaēṇa kara-ala-pāvia-kavaañcalēṇa akkhittō // GaüḍVa.485ab [āryā]
jāla-ṭṭhia-jalaara-vibbhamēṇa sō jammi kuru-ṇāhō // GaüḍVa.485cd [āryā]

bhāvia-bhāraha-kalahaṁ bhāraha-kalahēṇa saravarē tammi // GaüḍVa.486ab [āryā]
kāmaṁ sakāmiṇīēṇa salila-kīlā viraïāō // GaüḍVa.486cd [āryā]

kiṁ ca—

māyā-māhappa-guṇēhĩ jēṇa baddhaṁ jaaṁ pi ṇīsēsaṁ // GaüḍVa.487ab [āryā]
taṁ sañjamiuṁ māhavamīhanta ṇarinda mūḍhō si // GaüḍVa.487cd [āryā]

[p. 75]jā jiṇhuṇā ṇarāhiva dhaa-mālā gō-ggahē pariggahiā // GaüḍVa.488ab [āryā]
duvaa-suā-sicaya-paramparāe sō āsi paḍibimbō // GaüḍVa.488cd [āryā]

mottūṇa bāhu-siharaṁ ṭhāṇē apphāliā taē ūrū // GaüḍVa.489ab [āryā]
ēēsuñcia jaṅghā-balāṇa bhīrūṇa āsaṅghō // GaüḍVa.489cd [āryā]

taïā ṭhiō si jaṁ kira paloṭṭa-saṁrambha-sēa-viṇivuḍḍō // GaüḍVa.490ab [āryā]
ēsā sā taï salila-ppavēsa-joggā kaā āsi // GaüḍVa.490cd [āryā]

ia ūru-ruaṁ bhīmēṇa jammi sambhāriāvarāhēṇa // GaüḍVa.491ab [āryā]
gamiō riū vihāammi tammi karuṇāiaṁ pahuṇā // GaüḍVa.491cd [āryā]

kavalia-kirīḍi-cūḍā-raaṇa-kaṇē iva visāṇala-phuliṅgē // GaüḍVa.492ab [āryā]
jammi muantō ṇa puṇō kaṇṇēṇa sarīkao bhuaō // GaüḍVa.492cd [āryā]

ukkattaṁ pi hu khaṇa-metta-taha-pariṭṭhia-pasāa-rōmañcaṁ // GaüḍVa.493ab [āryā]
jammi ṇia-katti-kavaaṁ tēṇēa paṇāmiaṁ hariṇō // GaüḍVa.493cd [āryā]

tammi mahāraha-rāhēa-raha-rahaṅgagga-dāria-dharammi // GaüḍVa.494ab [āryā]
uddēsē āsi ṇarāhivāṇa viaḍā kahullōlā // GaüḍVa.494cd [āryā]

[p. 76]avi a—

gōura-metta-viṇiggaa-sasaṅka-jaṇa-dīsamāṇa-vocchēaṁ // GaüḍVa.495ab [āryā]
jāaṁ ṇīsāmaṇṇaṁ parihā-valayaṁ ṇahañcēa // GaüḍVa.495cd [āryā]

ōaraṇā diṭṭha-cchēa-paaḍa-ṇaha-magga-paḍiṇiattēhiṁ // GaüḍVa.496ab [āryā]
bila-majjhe ccia bhaya-puñjiēhĩ bhuahēhĩ vīsamiaṁ // GaüḍVa.496cd [āryā]

kahavi samuppaaṇavasā taha-laddha-cchēa-vihaḍiaddhāō // GaüḍVa.497ab [āryā]
dīsanti ahiṇavāō va ṭhiēaraddhāō vaḍahīō // GaüḍVa.497cd [āryā]

chiṇṇa-dharā-ala-paḍibandha-khuḍia-sottuggamēhĩ paḍivaṇṇaṁ // GaüḍVa.498ab [āryā]
tucchattaṇamummillanta-gahira-bhāvēhĩ avaḍēhiṁ // GaüḍVa.498cd [āryā]

parilambijjaï ghōlanta-saṅkhala-cchēa-pāaḍaddhēhiṁ // GaüḍVa.499ab [āryā]
mūlammi muhala-ghaṇṭā-līlāe ṇihāṇa-kalasēhiṁ // GaüḍVa.499cd [āryā]

uvvēanti va ahiṇava-ṇimēsa-vocchēa-ṇicca-pihulāiṁ // GaüḍVa.500ab [āryā]
avilāsāĩ va daṁsaṇa-rasē vi mihuṇāṇa acchīiṁ // GaüḍVa.500cd [āryā]

mārua-sañcaraṇa-vasā kama-bhijjantammi bhūmi-paḍibandhē // GaüḍVa.501ab [āryā]
taddiasa-palahuo ccēa hōi ṇaarīe viṇivēsō // GaüḍVa.501cd [āryā]

[p. 77]paurāṇa jāmiṇīsu vi abhiṇṇa-ṇiddālasāṇa ṇivvaḍaï // GaüḍVa.502ab [āryā]
ṇaari-parisakkaṇakkanta-diasa-sīmāṇa paḍibōhō // GaüḍVa.502cd [āryā]

pāvanti kulāla-ulāĩ bhūmi-dulahattaṇēṇa taddiasaṁ // GaüḍVa.503ab [āryā]
kaha-kaha vi paṅka-piṇḍaṁ parirakkhā-parimiañcēa // GaüḍVa.503cd [āryā]

heṭṭhāava-vasuāijjamāṇa-mūla-kkamūsasanta-rasaṁ // GaüḍVa.504ab [āryā]
jāamahō-raa-siḍhilaṁ agga-siṇiddhaṁ dharā-veḍhaṁ // GaüḍVa.504cd [āryā]

divva-viḍavāhirāmē vi uvavaṇē sarasa-mañjari-phalammi // GaüḍVa.505ab [āryā]
lālijjanticcia paḍhama-ṇēha-bandhēṇa bhū-taruṇō // GaüḍVa.505cd [āryā]

sāmāantē vi mahī-alammi raaṇī-tamāṇubandhēṇa // GaüḍVa.506ab [āryā]
uppaïa-diṇaarāava-vasēṇa diaso ccia purammi // GaüḍVa.506cd [āryā]

ia jammi paēsē pahu-pahāva-paḍivaṇṇa-pariarasahāē // GaüḍVa.507ab [āryā]
uppaïaṁ sa-taru-surālaāe harianda-ṇaarīē // GaüḍVa.507cd [āryā]

tammi jahāgama-paḍivaṇṇa-viaḍa-bhūvāla-kitti-sarasammi // GaüḍVa.508ab [āryā]
sura-pāsāō pahuṇā ekkēṇa diṇēṇa ṇimmaviō // GaüḍVa.508cd [āryā]

[p. 78]jassa kaḍaa-ṭṭhiāō kēsava-kēūra-kaṇaa-rēhāō // GaüḍVa.509ab [āryā]
ajjavi kuṇaï ṇaḍālē silā-ṇihaṭṭhaṅgulī lōō // GaüḍVa.509cd [āryā]

ṇīlaṁ sihara-cchāyaṁ pecchantō tassa mandara-girissa // GaüḍVa.510ab [āryā]
paḍivajjaï tammi samiddha-jaṇavaōvāyaṇē dēvō // GaüḍVa.510cd [āryā]

ahilēntassa kamēṇa a jakkhāhiva-lakkhiaṁ disaṁ tassa // GaüḍVa.511ab [āryā]
jāō visēsa-dusahō paaṇḍa-kiraṇassa va paāvō // GaüḍVa.511cd [āryā]

agghanti sarasa-sura-dāru-bhaṅga-ṇīsanda-surahiṇō tassa // GaüḍVa.512ab [āryā]
ṇimmahia-ṇava-surāmōa-sīalā tammi uddēsā // GaüḍVa.512cd [āryā]

kiṁ ca jāaṁ—

ēsa sarō jassa imā haranti ubbuddha-jala-kalambāō // GaüḍVa.513ab [āryā]
ṇala-kuñja-muhala-jala-raṅku-saṅkulā kūla-lēhāō // GaüḍVa.513cd [āryā]

aha kamala-kāṇaṇa-ṭṭhia-siri-daṁsaṇa-milia-jalaṇihi-cchāyaṁ // GaüḍVa.514ab [āryā]
uvvahaï malia-pāāla-pallalaṁ salila-saṅghāaṁ // GaüḍVa.514cd [āryā]

ēē vihaa-vahuvvella-ṇaliṇi-dala-saṇḍa-paṇḍuraddhantā // GaüḍVa.515ab [āryā]
virala-dala-jajjaruddaṇḍa-jaraḍha-kamalā saruddēsā // GaüḍVa.515cd [āryā]

[p. 79]surahimiha gandhamāsisira-bāla-mauluggamāṇa jambūṇa // GaüḍVa.516ab [āryā]
maarandamāravindaṁ ca iha samīrō pasārēi // GaüḍVa.516cd [āryā]

iha tē maa-kala-kāamba-kaṇṭha-kandalia-sārasakkandā // GaüḍVa.517ab [āryā]
sōhanti valāālīḍha-ṇīla-ṇiulā taḍuddēsā // GaüḍVa.517cd [āryā]

susirōsaria-sakaddama-jaḍa-jala-lava-bhiṇṇa-bhaṅga-rasa-sārō // GaüḍVa.518ab [āryā]
iha sō paridalia-kasāya-gaṇṭhi-gandhō muṇālāṇa // GaüḍVa.518cd [āryā]

aṇṇuṇṇa-ṇiggamukkhitta-visama-dala-saṁṇivēsa-ṇibiḍāō // GaüḍVa.519ab [āryā]
iha tā sañcāra-kkhalia-kukkuhā raṇṇa-ṇaliṇīō // GaüḍVa.519cd [āryā]

mōha-rasiāĩ iha ṇivvaḍanti ṇaha-ghōlirāṇa kurarāṇa // GaüḍVa.520ab [āryā]
uvvatta-mīṇa-tāḍia-ghaṇa-ṇaliṇi-dalāsu sarasīsu // GaüḍVa.520cd [āryā]

iha vāyasa-sēvia-kīḍaïlla-vasuāa-civiḍa-sālūrā // GaüḍVa.521ab [āryā]
jālia-kaḍḍhia-sambūa-sēvalā tīra-pērantā // GaüḍVa.521cd [āryā]

uvvellēi samīrō kalaha-karaggāvasōṇa-mūlāiṁ // GaüḍVa.522ab [āryā]
saṅkhāa-phēṇa-phuḍa-picchilāĩ iha ṇaliṇi-vattāiṁ // GaüḍVa.522cd [āryā]

[p. 80]pēranta-lūṇa-kamalā thōa-jaluvvatta-tuṅga-ṇālāō // GaüḍVa.523ab [āryā]
iha rōha-saddalābaddha-maḍaha-vattāō ṇaliṇīō // GaüḍVa.523cd [āryā]

ṇivvārvēnti va hiaaṁ ēē ghaṇa-malia-tala-vaṇā giriō // GaüḍVa.524ab [āryā]
muhala-vihaṅgā a sarā suṇṇa-pasaṇṇāĩ a vaṇāiṁ // GaüḍVa.524cd [āryā]

sariāṇa taraṅgia-paṅka-vaḍala-paḍibaddha-vāluā masiṇā // GaüḍVa.525ab [āryā]
ēē tē pavirala-kāsa-pallavā puliṇa-vitthārā // GaüḍVa.525cd [āryā]

iha mattāṇēa-vihaṅga-muhala-kallōla-kalaaluppitthā // GaüḍVa.526ab [āryā]
viralaṁ suanti sarasī-parisara-parivēsiṇō gāmā // GaüḍVa.526cd [āryā]

ēē pūrāluṅkhaṇa-virāa-paṅkolla-paḍhama-vitthārā // GaüḍVa.527ab [āryā]
jāā ahiṇava-ṇiggama-haria-sihā saddaluddēsā // GaüḍVa.527cd [āryā]

kamala-vaṇa-viṇiggaa-muhala-kukkuhā sāyamiha suhāvēnti // GaüḍVa.528ab [āryā]
thōumhāantummasaa-saddalā kaccha-vocchēā // GaüḍVa.528cd [āryā]

sambūa-cuṇṇa-sabalā iha ṇihasaṇa-masiṇa-vāmalūrāō // GaüḍVa.529ab [āryā]
viḍimāṇa paantara-ṇinta-visama-hariāō paavīō // GaüḍVa.529cd [āryā]

[p. 81]taḍa-ṇiula-mañjarī-ṇimmahanta-jala-gandha-sīalā ēē // GaüḍVa.530ab [āryā]
taṇu-sutti-sāra-pēranta-vāluā saddaluddēsā // GaüḍVa.530cd [āryā]

saharī-pasatta-kurarā antō-saddala-sihaṁ parivahanti // GaüḍVa.531ab [āryā]
ahi-gandha-kamalamābaddha-ghaggharā vāri-lēhāō // GaüḍVa.531cd [āryā]

sōhanti bāla-saraammi ṇīla-bhū-saddalā tahaccēa // GaüḍVa.532ab [āryā]
pāsālagga-silantara-paḍhama-kilantaṅkurā diahā // GaüḍVa.532cd [āryā]

ēāō parūḍhāruṇa-phala-bhara-bandhuria-bhūmi-khajjūrā // GaüḍVa.533ab [āryā]
kaṇṭhīō ṇivvavanti va amanda-karamanda-āmōā // GaüḍVa.533cd [āryā]

iha sā sa-kēsarovvatta-kusuma-kavilā karīra-vaṇa-rāī // GaüḍVa.534ab [āryā]
rēhaï ṇihasa-ṭṭhia-karabha-kēsara-cchēa-jaḍila vva // GaüḍVa.534cd [āryā]

iha vīsamaï va hiaaṁ phullakka-samīra-surahi-gandhēsu // GaüḍVa.535ab [āryā]
āvāa-ghaḍia-kamalāmōēsu vaṇanta-maggēsu // GaüḍVa.535cd [āryā]

bāḍhaṁ līḍhūsa-ghaṇattaṇēṇa gāmēiāō ṇoccēnti // GaüḍVa.536ab [āryā]
iha ahuāsēa-vivaṇṇa-gōmayā raṇṇa-bhūmīō // GaüḍVa.536cd [āryā]

[p. 82]ēē tē vaṇa-sēriha-parimalaṇa-païṇṇa-gōmayāmōā // GaüḍVa.537ab [āryā]
dhōūsa-rēṇu-parikavisa-vāriṇō pallalucchaṅgā // GaüḍVa.537cd [āryā]

ēāō vāa-dhūsara-karīsa-kavisa-dharaṇī-suandhāō // GaüḍVa.538ab [āryā]
raṇṇa-tthalīō uvvuttha-gōulā dēnti ukkaṇṭhaṁ // GaüḍVa.538cd [āryā]

sōhanti sarasa-sūī-ṇiggama-hariāamāṇa-mūlāō // GaüḍVa.539ab [āryā]
iha ciṇṇa-visaha-vaḍḍhia-rūḍha-taṇā raṇṇa-sīmāō // GaüḍVa.539cd [āryā]

iha dhāu-lihia-dēva-tthalāō raṇṇa-tthalīō sūēnti // GaüḍVa.540ab [āryā]
ālīyamāṇa-bhāsā parivutthaṁ mahisa-satthāṇa // GaüḍVa.540cd [āryā]

santattha-virala-kaṅkantarēsu gōmāuṇō iha uvēnti // GaüḍVa.541ab [āryā]
bhaya-caliaṇṇa-disā-ghaḍia-vāyasaṁ mahisa-kaṅkālaṁ // GaüḍVa.541cd [āryā]

iha raviṇō maa-taṇhā-ṇihēṇa ṇīhāra-paṇḍurā hōnti // GaüḍVa.542ab [āryā]
sarasīsu tulia-taralambu-valaṇa-visamā iva maūhā // GaüḍVa.542cd [āryā]

kallōla-sisira-pavaṇā saliluddēsē disāō sūēnti // GaüḍVa.543ab [āryā]
iha uḍḍanta-vihaṅgama-dhuambu-kaṇa-cuṇṇa-maïlāō // GaüḍVa.543cd [āryā]

[p. 83]iha kaa-phukkāra-paḍanta-vāluā-dūsiagga-tōyāō // GaüḍVa.544ab [āryā]
pahiēhĩ kaha vi pijjanti vāu-vēēhĩ sariāō // GaüḍVa.544cd [āryā]

umhāla-taru-cchāyā gō-rēṇu-viiṇṇa-mārua-ṇirōhā // GaüḍVa.545ab [āryā]
sāyamiha samahiuṇhā valanta-bhaṭṭhāṇalā gāmā // GaüḍVa.545cd [āryā]

kari-kara-daṇḍāmōḍaṇa-visāha-sūsanta-sarala-taru-jālaṁ // GaüḍVa.546ab [āryā]
ēaṁ taṁ dhūsara-virala-sallaī-mēhalaṁ raṇṇaṁ // GaüḍVa.546cd [āryā]

vōlēi laā-saṅkalia-muhala-kalahaṁ ṇiatta-kariṇīaṁ // GaüḍVa.547ab [āryā]
iha kuñjarāṇa muha-metta-valia-jūhāhivaṁ jūhaṁ // GaüḍVa.547cd [āryā]

iha diṇṇa-bhūmi-maddā parilūṇāsaṇṇa-viḍavi-sāhaggā // GaüḍVa.548ab [āryā]
sūēnti mahā-taruṇō gaïnda-jūhāṇa vīsamiaṁ // GaüḍVa.548cd [āryā]

iha ajavōru-varāhā avaroppara-sattu-sāvaa-vahāō // GaüḍVa.549ab [āryā]
bhamiavvāō paviralaṁ ruru-siṅgavaïo bhūmīō // GaüḍVa.549cd [āryā]

iha mūla-paviralēsuṁ saṁvaggia-muṇi-jaṇāvasēsēsu // GaüḍVa.550ab [āryā]
saṁvajjanti vihaṅgā phalēsu ṇīvāra-viḍavāṇaṁ // GaüḍVa.550cd [āryā]

[p. 84]ṇibiḍa-laā-jāla-piṇaddha-sihara-taru-saṇḍa-paḍihauppaaṇā // GaüḍVa.551ab [āryā]
iha taṁsaṁ uḍḍēūṇa khaṁ vihaṅgā valagganti // GaüḍVa.551cd [āryā]

iha kēsariṇō vihuṇanti tāḍaṇuḍḍīṇa-chappaa-kaḍappaṁ // GaüḍVa.552ab [āryā]
rahasa-daliēha-maa-salila-garuiaṁ kēsaruppaṅkaṁ // GaüḍVa.552cd [āryā]

muhala-maūrāĩ haranti kimpi iha ṇava-palāsa-kavisāiṁ // GaüḍVa.553ab [āryā]
uvvāa-pallaluppaṇṇa-paṇḍu-bhāvāĩ raṇṇāiṁ // GaüḍVa.553cd [āryā]

jhillī-jala-kaṇa-sīala-palāsa-parivēsiṇō iha haranti // GaüḍVa.554ab [āryā]
asalila-majjhāgaa-virala-kiṁsuā pallalucchaṅgā // GaüḍVa.554cd [āryā]

taddiasāṇila-ṇivvūḍha-rēṇu-ṇivvaḍia-kaḍhiṇa-paha-daṇḍā // GaüḍVa.555ab [āryā]
vāōlīsu vi jāā iha virala-raāo bhūmīō // GaüḍVa.555cd [āryā]

iha uvasaraṁ varāhāṇa galia-jala-bindu-baddha-hariāō // GaüḍVa.556ab [āryā]
saṅkanta-paṅka-gārava-bandhuria-taṇāō paavīō // GaüḍVa.556cd [āryā]

ēāō gāḍha-phuḍaṇā puñjaïūsasia-bhū-dala-kavālā // GaüḍVa.557ab [āryā]
sampīḍa-virasa-dīharia-taliṇa-mutthāo bhūmīō // GaüḍVa.557cd [āryā]

[p. 85]iha hi gaa-jūha-ṇiddaṁ sūēi amāruē vaṇantammi // GaüḍVa.558ab [āryā]
kara-ṇīsāsuggāhia-mahi-raa-kavisō ṇahuddēsō // GaüḍVa.558cd [āryā]

ukkiṇṇa-raa-bharōṇaa-tala-jajjara-bhū-visaṭṭa-bila-visamā // GaüḍVa.559ab [āryā]
thōujjaḍakka-viḍavā imāō tā undara-thalīō // GaüḍVa.559cd [āryā]

iha bhūi-daṇḍa-sēsā vi ṇiaa-dīhattaṇēṇa ṇajjanti // GaüḍVa.560ab [āryā]
pāsalla-bhāva-pajjatta-huavahā pāava-ṇivēsā // GaüḍVa.560cd [āryā]

iha kālā rugga-taruttaṇēṇa thalaïllamantarā haraï // GaüḍVa.561ab [āryā]
bhāēsu uvavaṇāanta-bāla-taru-maṇḍalaṁ raṇṇaṁ // GaüḍVa.561cd [āryā]

vallī-viāṇa-bahalattaṇēṇa chāyā-ṇivēsa-sisirāiṁ // GaüḍVa.562ab [āryā]
iha aṇaha-haliddī-saddalāĩ giri-kaccha-raṇṇāiṁ // GaüḍVa.562cd [āryā]

taddiaha-ṇihasa-sampīa-saala-sīrāyasāō va sahanti // GaüḍVa.563ab [āryā]
parikaḍhiṇa-kasiṇa-dala-bandhaṇāō iha kaccha-bhūmīō // GaüḍVa.563cd [āryā]

iha dīsaï kaṇaa-silā-maūha-puñjāhirañjiaṁ raviṇō // GaüḍVa.564ab [āryā]
ṇicchallia-pariṇaa-tāla-piñjaraṁ paḍia-paḍibimbaṁ // GaüḍVa.564cd [āryā]

[p. 86]iha vāuddhua-dhūlī-garua-kaṇāvaḍaṇa-chiddia-raāō // GaüḍVa.565ab [āryā]
dīsanti virala-jala-bindu-muddiāo vva ratthāō // GaüḍVa.565cd [āryā]

iha tā taru-mūla-kiliṇṇa-kusuma-dala-dāru-saala-kalilāō // GaüḍVa.566ab [āryā]
āṇīla-kavisa-pharusā karīsa-siḍhilāo bhūmīō // GaüḍVa.566cd [āryā]

iha hōnti muhala-sihiṇō purāṇa-phala-sabala-kusumia-kalambā // GaüḍVa.567ab [āryā]
phala-kōsa-viuṇa-pattala-palāsa-sisirā vaṇuddēsā // GaüḍVa.567cd [āryā]

ēē vaṇa-vāraṇa-gaṇḍa-ṇihasa-maa-gandhiṇo bhayaṁ dēnti // GaüḍVa.568ab [āryā]
rōsuddha-sīha-ṇaha-dalia-vakkalā pāava-kkhandhā // GaüḍVa.568cd [āryā]

raa-puñja-ruddha-gaaṇā sahanti iha sāyamaṇavasāyāō // GaüḍVa.569ab [āryā]
pacchaddha-pasaṇṇa-miaṅka-maṇḍalā gimha-raaṇīō // GaüḍVa.569cd [āryā]

gaa-jūhōaraṇa-vibhiṇṇa-ṇaliṇi-ṇivvaḍia-salila-daṇḍāō // GaüḍVa.570ab [āryā]
iha tā vasuāa-parippavanta-kamalāō sarasīō // GaüḍVa.570cd [āryā]

iha pāava-lagga-ṭṭhia-ṇaliṇi-dala-cchēa-kalila-kūlāō // GaüḍVa.571ab [āryā]
lūāvila-phuḍia-dalantarāō kāsāra-bhūmīō // GaüḍVa.571cd [āryā]

[p. 87]iha mārua-taṁsīkaa-dāva-sihā-sihara-saṁvalantāiṁ // GaüḍVa.572ab [āryā]
dippanti paḍhamamaggēṇa taaṇu mūlēṇa raṇṇāiṁ // GaüḍVa.572cd [āryā]

agghanti tā ṇava-ṭṭhia-sihi-vāa-pisaṅga-vāmalūraggā // GaüḍVa.573ab [āryā]
iha heṭṭhuvvāa-dumā thalīō ṇava-dāva-gandhāō // GaüḍVa.573cd [āryā]

iha tōya-laṅghaṇummukka-rēṇu-dala-suṇṇa-bhāva-lahuīō // GaüḍVa.574ab [āryā]
turiaaraṁ samahisaranti māruā vatta-vallīō // GaüḍVa.574cd [āryā]

dīsanti taha-pariṭṭhia-taṇa-maṇḍala-paṇḍurantarālāō // GaüḍVa.575ab [āryā]
icchā-vīsanta-davāṇalāō iha raṇṇa-bhūmīō // GaüḍVa.575cd [āryā]

iha paṅka-lōlaṇāvila-puḍa-mandummila-lōaṇaddhantaṁ // GaüḍVa.576ab [āryā]
sāyaṁ viaḍaaraṅgaṁ va ṇīi jūhaṁ varāhāṇa // GaüḍVa.576cd [āryā]

iha raṇṇa-gōulēsuṁ uṇhāĩ vi panthiēhĩpijjanti // GaüḍVa.577ab [āryā]
kāmaṁ gōrasa-pārī-ṇivēsa-paṇḍūĩ salilāiṁ // GaüḍVa.577cd [āryā]

iha salila-kāsa-sakkāri-mūla-paḍilagga-kaḍḍhia-dalāō // GaüḍVa.578ab [āryā]
pavaṇō āāsia-sārasāō taralēi ṇaliṇīō // GaüḍVa.578cd [āryā]

[p. 88]taṁsīkaa-kaṇṭha-samōsaranta-vihaāvalōa-sarasāiṁ // GaüḍVa.579ab [āryā]
iha kimpi puliṇa-parisakkiāiṁ sāyaṁ suhāvēnti // GaüḍVa.579cd [āryā]

saṅgalaṇa-māsalāanta-sīalō viviha-valli-kusumāṇa // GaüḍVa.580ab [āryā]
āmōō iha sañcaraï kōvi su-suandha-surahīṇa // GaüḍVa.580cd [āryā]

karaha-paōara-visamāĩ iha pahōlanti māluhāṇīṇa // GaüḍVa.581ab [āryā]
uvvatta-dhūsarāiṁ dalāĩ pēranta-kavisāiṁ // GaüḍVa.581cd [āryā]

iha rēhanti cchāyā-ṇiviṭṭha-pahiāvalōiaggāō // GaüḍVa.582ab [āryā]
kakkōla-dāli-kavi-sattha-saṅkulā raṇṇa-bhūmīō // GaüḍVa.582cd [āryā]

iha gōra-virahiṇī-gaṇḍa-vāsa-dhūsara-pisaṅga-vaṭṭhāṇa // GaüḍVa.583ab [āryā]
bhamaï avaraṇha-mahurō gandhō karahāḍa-kusumāṇa // GaüḍVa.583cd [āryā]

ghōlaï ullinta-surā-mūla-kasāya-jaraḍhō kalambāṇa // GaüḍVa.584ab [āryā]
ēsa milāṇāruṇa-kēsarāṇa dara-sīalō gandhō // GaüḍVa.584cd [āryā]

khajjūra-mañjarī-piñjarāṇa iha parimalō piyaṅgūṇa // GaüḍVa.585ab [āryā]
rūḍhāravinda-maaranda-kaṇa-kasāō paribbhamaï // GaüḍVa.585cd [āryā]

[p. 89]maula-ṇiviḍāsu iha maruvaassa muha-pāḍalāsu vallīsu // GaüḍVa.586ab [āryā]
āsasaï sisira-lacchī tārēsu a kunda-kusumēsu // GaüḍVa.586cd [āryā]

iha lōlēi khaṇa-kkhaṇa-vivaṇṇa-java-mañjarī-taraṅgāō // GaüḍVa.587ab [āryā]
pavaṇō sañcāra-vimūḍha-maa-vimaliāō sīmāō // GaüḍVa.587cd [āryā]

jaraḍhāanta-phalūsāsa-paviralāanta-mañjarī-sūā // GaüḍVa.588ab [āryā]
iha agghanti javāṇaṁ agga-bhavantīō sīmāō // GaüḍVa.588cd [āryā]

iha tāō pulōsa-suandha-java-kasāyāṇaṇēhĩ pijjanti // GaüḍVa.589ab [āryā]
phulla-karavīra-pālī-samujjalā raṇṇa-vāvīō // GaüḍVa.589cd [āryā]

iha dāvāṇala-dhūmāhiōa-paḍibaddha-mahi-raāambā // GaüḍVa.590ab [āryā]
diasammi vi hōnti paōsa-rāa-maïlā disāhōā // GaüḍVa.590cd [āryā]

iha vihaḍia-tantu-cuḍuppa-pamhalāamba-dhūsaraṁ piaï // GaüḍVa.591ab [āryā]
ṇāraṅga-gabbha-saalaṁ pahiō aharaṁ piva piāē // GaüḍVa.591cd [āryā]

sisirammi virala-kusumē gāḍhāliṅgaṇa-ṇihēṇa avabāṇō // GaüḍVa.592ab [āryā]
bāhu-kalahammi mihuṇāiṁ vammahō iha ṇiōēi // GaüḍVa.592cd [āryā]

[p. 90]iha taṁ sañcāria-kañcaṇāra-kēsara-kasāya-gandhāṇa // GaüḍVa.593ab [āryā]
ucchaṅkhalia-vaṇāṇaṁ sōhaggaṁ kimpi pavaṇāṇa // GaüḍVa.593cd [āryā]

iha māhavīṇa kōmala-palāsa-dara-kavisa-bandhaṇāharaṇaṁ // GaüḍVa.594ab [āryā]
ubbhijjaï jaraḍha-kavōa-kaṇṭha-maïlāruṇaṁ maulaṁ // GaüḍVa.594cd [āryā]

iha ahirāanti kamāvamukka-parirūḍha-viḍava-jālāiṁ // GaüḍVa.595ab [āryā]
hariāruṇa-paṇḍu-kasāya-visama-vaṇṇāṁĩ raṇṇāiṁ // GaüḍVa.595cd [āryā]

phala-bandha-virala-hariāamāṇa-sahaāra-mañjari-muhāṇa // GaüḍVa.596ab [āryā]
sāhu mahu-vāsarāṇaṁ akuṇṭha-kala-aṇṭhi-kaṇṭhāṇa // GaüḍVa.596cd [āryā]

ṇava-bāṇa-kōuhallēṇa ṇūṇamēmēa vammahō muaï // GaüḍVa.597ab [āryā]
sahaāra-sarē aviōiṇō vi iha ūsuā jēṇa // GaüḍVa.597cd [āryā]

ṭiviḍikkia-ḍimbhāṇaṁ ṇava-raṅgaa-gavva-garua-mahilāṇa // GaüḍVa.598ab [āryā]
ṇikkampa-pāmarāṇaṁ bhaddaṁ gāmūsava-diṇāṇa // GaüḍVa.598cd [āryā]

virala-ṭṭhia-mahuara-kabburāō iha mañjarīō cūāṇa // GaüḍVa.599ab [āryā]
dara-daḍḍha-maaṇa-bāṇōvamāō viḍavēsu dīsanti // GaüḍVa.599cd [āryā]

[p. 91]iha sōhanti darummilla-kisalayāambiracchi-vattāiṁ // GaüḍVa.600ab [āryā]
pāvia-paḍibōhāĩ va sisira-pasuttāiṁ raṇṇāiṁ // GaüḍVa.600cd [āryā]

iha haliddā-haa-daviḍa-sāmalī-gaṇḍa-maṇḍalāṇīlaṁ // GaüḍVa.601ab [āryā]
phalamasaala-pariṇāmāvalambi ahiharaï cūāṇaṁ // GaüḍVa.601cd [āryā]

ēṇa-khura-khaṇḍiāpaṇḍu-jacca-kaccūra-cuṇṇamuṇṇamaï // GaüḍVa.602ab [āryā]
iha ahiṇava-savvaṇa-vēṇu-rōaṇā-rēṇu-ramaṇīyaṁ // GaüḍVa.602cd [āryā]

dīhara-hēmanta-ṇisā-ṇirantaruppaṇṇa-cāva-vāvārō // GaüḍVa.603ab [āryā]
jia-lakkhō mā ira māhavammi kusumāuhō hōu // GaüḍVa.603cd [āryā]

pallava-sihāō iha ṇivvaḍanti dūrāruṇā mahu-muhammi // GaüḍVa.604ab [āryā]
sāhā-vibhēa-pāvia-ṇia-rasa-sōṇāō va tarūṇa // GaüḍVa.604cd [āryā]

iha kahavi samāsāia-ṇava-sahaāra-maaranda-binduiā // GaüḍVa.605ab [āryā]
ruṇṭantā bhamara ccēa bhamara-mālāhĩ pijjanti // GaüḍVa.605cd [āryā]

ṇālāaḍiḍhaa-pariṇāma-pasiḍhilūsasia-bandhaṇāhōaṁ // GaüḍVa.606ab [āryā]
rasa-gāravēṇa phalamiha cūāṇa kamōhuraṁ paḍaï // GaüḍVa.606cd [āryā]

[p. 92]phala-lambha-muia-ḍimbhā su-dāru-ghara-saṁṇivēsa-ramaṇijjā // GaüḍVa.607ab [āryā]
ēē haranti hiaaṁ ajaṇāiṇṇā vaṇa-ggāmmā // GaüḍVa.607cd [āryā]

kimpi duma-jajjarēsuṁ hiaaṁ ghōsāvabaddha-dhūmēsu // GaüḍVa.608ab [āryā]
laggaï virala-ṭhṭhia-vāyasēsu uvvattha-gāmēsu // GaüḍVa.608cd [āryā]

iha gāmāgaa-dhammia-saṁmajjia-suṇṇa-liṅgamuvasēlaṁ // GaüḍVa.609ab [āryā]
dala-gandhi gahīrāṇīla-kuṇḍamuru-pāavaṁ saṇḍaṁ // GaüḍVa.609cd [āryā]

avamārua-mūla-ṇimilla-pallavāuñjiṇō parisarēsu // GaüḍVa.610ab [āryā]
iha taruṇō sihara-vahammi ṇavara jhaṅkāriṇō hōnti // GaüḍVa.610cd [āryā]

iha bhūri-bhamira-sāhā-sāraṅga-virāviṇō virāanti // GaüḍVa.611ab [āryā]
ābaddha-mahā-mahu-piṇḍa-maṇḍalā jara-taru-kkhandhā // GaüḍVa.611cd [āryā]

pariṇāma-sōsa-lahuāamāṇa-phala-thōa-pāviōsāsā // GaüḍVa.612ab [āryā]
iha jāā paḍhama-samōṇaāō mālūra-sāhāō // GaüḍVa.612cd [āryā]

sāvaa-paavī-bhiṇṇāvasāya-hariantarā virāanti // GaüḍVa.613ab [āryā]
ēē pahāa-sarasā vaṇa-tthalī-saddaladdhantā // GaüḍVa.613cd [āryā]

[p. 93]parisaḍia-vēṇu-dala-raṅga-piṅgalaṁ galaï giri-aḍa-darīsu // GaüḍVa.614ab [āryā]
jalamiṇamō mala-hariāamāṇa-jaraḍhōvala-kkhaliaṁ // GaüḍVa.614cd [āryā]

iha sottāgama-vihaḍia-silāsu muṇiṇō guhāsu ṇivasanti // GaüḍVa.615ab [āryā]
kāsāyamuvvahantā purāṇa-bōraṭṭhi-vicchāyaṁ // GaüḍVa.615cd [āryā]

iha phalaï dumavaïsuṁ paṇao bhamarāṇa kusuma-pīāṇaṁ // GaüḍVa.616ab [āryā]
siddha-pariggahia-guhā-gēhāsu ṇiamba-mālāsu // GaüḍVa.616cd [āryā]

iha kaḍḍhia-viaḍa-silā-vaḍaṇa-ṭhṭhia-cuṇṇa-rāsi-paṁsuliā // GaüḍVa.617ab [āryā]
visamujjala-muhala-taḍā ghaḍaṇā-joggōvalā giriṇō // GaüḍVa.617cd [āryā]

iha parisakkijjaï kaḍhiṇa-kakkarukkēra-ṇisia-ṇaha-hīraṁ // GaüḍVa.618ab [āryā]
kuruvinda-kandarā-mandirēsu mandaṁ maïndēhiṁ // GaüḍVa.618cd [āryā]

iha dara-khallaïa-taḍōvalāō parivirala-bāla-mīṇāō // GaüḍVa.619ab [āryā]
phēṇa-cchāyā-sārōarāō rēhanti sariāō // GaüḍVa.619cd [āryā]

avavakkala-ṇīsaha-mūla-bandhurāanta-bāla-dhava-kuñjā // GaüḍVa.620ab [āryā]
iha bahulaṁ gāḍha-kasāya-sīhuṇō giri-aḍa-ggāmā // GaüḍVa.620cd [āryā]

[p. 94]iha diasammi vi siharāvarōha-pariatta-ravi-arummillā // GaüḍVa.621ab [āryā]
dhūmāanti va dūrāvalōa-maïlā giri-vaṇantā // GaüḍVa.621cd [āryā]

calaṇa-ṇisaṇṇuṇṇāmia-cibua-alāyāmi-taliṇa-muharēhaṁ // GaüḍVa.622ab [āryā]
sōhaï pasuttamihaṁ kēsarīṇa bhara-ṇiggaa-ṇahaggaṁ // GaüḍVa.622cd [āryā]

iha suirēṇapasammaï kapphāḍa-paramparā-paḍikkhaliō // GaüḍVa.623ab [āryā]
ahitāḍia-kaṁsuggāra-jhañjhaṇā-paḍiravāhōō // GaüḍVa.623cd [āryā]

iha dīsaï vimalāanta-maṇi-silā-saṇḍa-sandhiujjōaṁ // GaüḍVa.624ab [āryā]
paridalia-dāḍimī-kusuma-dala-sihāambiraṁ gaaṇaṁ // GaüḍVa.624cd [āryā]

iha dūra-ṭṭhia-siharā vitthārāsaṇṇa-pāaḍa-ṇiambā // GaüḍVa.625ab [āryā]
dīsanti agga-maïlā kamēṇa mūlujjalā giriṇō // GaüḍVa.625cd [āryā]

iha tāō khaṇḍiuvvāa-pāavālagga-valli-kalilāō // GaüḍVa.626ab [āryā]
sabarukkhaa-kanduddēsa-vivara-visamāo bhūmīō // GaüḍVa.626cd [āryā]

iha vāhēhĩ varāhāṇa bāṇa-vihaāṇamaṇusarijjanti // GaüḍVa.627ab [āryā]
aggagga-samujjala-ruhira-bindu-muddāō paavīō // GaüḍVa.627cd [āryā]

[p. 95]maṇi-vitthāra-pariṭṭhia-vasuhā-paaḍāamāṇa-pērantō // GaüḍVa.628ab [āryā]
lakkhijjaï sēsa-phaṇā-aḍo vva aha ṇimmalō jalahī // GaüḍVa.628cd [āryā]

ṇibiḍa-dala-ṇāla-parijaḍila-dīharuddaṇḍa-piṇḍa-khajjūrā // GaüḍVa.629ab [āryā]
ēāō jalahiṇō taḍa-tamāla-ṇīlā vaṇālīō // GaüḍVa.629cd [āryā]

gōsē viasanti marāla-cañcu-paricumbiāō sarasīsu // GaüḍVa.630ab [āryā]
iha kamaliṇīō mahuara-pulinda-viṇivēsa-pallīō // GaüḍVa.630cd [āryā]

ēi ihaṁ jalaṇihimuttarēṇa ua-mahiharē ṇaha-visārī // GaüḍVa.631ab [āryā]
sāmīraṁ raamaṇuvattiūṇa gandhō vaṇa-laāṇaṁ // GaüḍVa.631cd [āryā]

pāḍalia-bhū-raō ṇihasaṇēṇa pūāṇa parimala-kasāō // GaüḍVa.632ab [āryā]
kavilia-ṇiyaṁsaṇō iha jaṇassa sañjjhāaï raōhō // GaüḍVa.632cd [āryā]

iha pavaṇa-bhiṇṇa-tālī-rasa-cchaḍā-picchilē parikkhaliā // GaüḍVa.633ab [āryā]
kaïṇō mahura-suandhē lihanti hatthē giri-aḍīsu // GaüḍVa.633cd [āryā]

raṅkhōlira-pariṇaa-gabbha-sāra-sambhiḍaṇa-muhala-phala-kōsā // GaüḍVa.634ab [āryā]
iha pavaṇō ṇaccāvēi ṇāliēra-vaṇālīō // GaüḍVa.634cd [āryā]

[p. 96]muhalandōlia-tāḍī-pallava-saṁvelliā iha vahanti // GaüḍVa.635ab [āryā]
bandhaṇa-dalanta-taṇarāa-phala-caḍakkāriṇō pavaṇā // GaüḍVa.635cd [āryā]

aha kēlāsō vōlēi jammi hima-kaṇa-kilāmia-cchāyaṁ // GaüḍVa.636ab [āryā]
sambharia-maaṇa-viṇivāa-khēa-vihuraṁ va sasi-bimbaṁ // GaüḍVa.636cd [āryā]

iha hara-jaḍāhisañjamaṇa-gaṇṭhi-ṇibiḍia-galēṇa vāsuiṇā // GaüḍVa.637ab [āryā]
upphulla-phaṇā-dhariā muccanti samīraṇuggārā // GaüḍVa.637cd [āryā]

iha ṇēa ṇisāsu vi ṇivvaḍanti āmōa-pellia-bhuaṅgā // GaüḍVa.638ab [āryā]
raaṇa-cchavi-saṁvaliā kaḍaēsu mahōsahī-viḍavā // GaüḍVa.638cd [āryā]

iha maṇi-aḍāṇa dīsaï uvvattia-barahi-piccha-vicchāō // GaüḍVa.639ab [āryā]
ṇīhāra-paḍa-parikkhalia-ṇiggamō kiraṇa-vicchaḍḍō // GaüḍVa.639cd [āryā]

iha phuraï paṇḍu-bhāvō vāsāgama-bhaṅga-gahia-siharāṇa // GaüḍVa.640ab [āryā]
aṇavaraa-visajjia-vijju-ruhira-dhārāṇa va ghaṇāṇa // GaüḍVa.640cd [āryā]

iha siddha-sundarīṇaṁ thaṇāṇa ṇava-ṇaha-vaāṇa ṇivvaḍaï // GaüḍVa.641ab [āryā]
āamba-rāi-lañchia-viitta-bhuavatta-lāaṇṇaṁ // GaüḍVa.641cd [āryā]

[p. 97]iha muṇivarāṇa ṇikkampa-ṇiyama-paḍibandha-sandhiālōā // GaüḍVa.642ab [āryā]
jhāṇa-viramammi jāanti ṇavara maliṇā giri-guhāō // GaüḍVa.642cd [āryā]

iha mukka-pallalummuha-pasaṇṇa-mahisāvalōiā hōnti // GaüḍVa.643ab [āryā]
sēla-siharantarijjanta-ravi-arā diasa-pariṇāmā // GaüḍVa.643cd [āryā]

chāyā-ṇivvāvia-saddalāṇa bhaddaṁ diṇāvasāṇāṇa // GaüḍVa.644ab [āryā]
ṇaara-viṇiatta-gōvī-parigīa-vaṇanta-maggāṇa // GaüḍVa.644cd [āryā]

iha pallī-dhūmubbhēa-dhūsarijjanta-kuñja-ramaṇijjā // GaüḍVa.645ab [āryā]
hōnti giri-aḍaa-daṇḍā ṇisāgamārambha-gambhīrā // GaüḍVa.645cd [āryā]

uaya-cchaviṁ muantō purāṇa-kari-danta-piṅgala-maūhō // GaüḍVa.646ab [āryā]
iha sōhaï siharāsatta-maṇḍalō jāmiṇī-ṇāhō // GaüḍVa.646cd [āryā]

dhārāhisitta-ṇava-kandalāṇa iha tā calanti mālāō // GaüḍVa.647ab [āryā]
jaraḍha-kalaviṅka-gala-maṇḍalāhilīṇā jalaharāṇa // GaüḍVa.647cd [āryā]

iha sō taruala-vasuāa-salila-sambhiṇṇa-kēsarāmōō // GaüḍVa.648ab [āryā]
pariṇaa-kiṇṇa-surā-andha-gāḍha-mahurō viṇimmahaï // GaüḍVa.648cd [āryā]

[p. 98]paḍhamāsārē iha tatta-bhū-ṇivēsāĩ vaṇa-kuraṅgēhiṁ // GaüḍVa.649ab [āryā]
dara-ghaḍia-muhaṁ pijjanti agga-sisirāĩ tōyāiṁ // GaüḍVa.649cd [āryā]

iha vellanta-dumujjhia-bhiṇṇa-vaō-aṇḍa-kalala-sīariṇō // GaüḍVa.650ab [āryā]
vāanti mēha-sīala-dhūli-lavutthaṅghiṇō pavaṇā // GaüḍVa.650cd [āryā]

ēē virāa-gōmaya-hariantara-bubbuā parivahanti // GaüḍVa.651ab [āryā]
saddala-sandāṇia-sahara-cittalā pūra-vitthārā // GaüḍVa.651cd [āryā]

iha dhārā-vicchōlia-phalaṭṭhi-ṇiggaa-kasāya-gandhāṇa // GaüḍVa.652ab [āryā]
virala-bhamarāṇa ghōlaï lacchī jambū-tarualāṇa // GaüḍVa.652cd [āryā]

ukkandalāṇa ghōlaï iha sēriha-dalia-kēsara-vaṇāṇa // GaüḍVa.653ab [āryā]
gandhō ubbuddha-kalamba-sīalō sēla-kaḍaāṇa // GaüḍVa.653cd [āryā]

iha salila-kiliṇṇāamba-virasa-mālūra-sāra-surahīṇa // GaüḍVa.654ab [āryā]
jalaa-samayammi raṇṇāṇilāṇa ṇivvaḍaï sōhaggaṁ // GaüḍVa.654cd [āryā]

ṇava-dhārā-paḍibajjhanta-rēṇu-parisāmalā thalī-maggā // GaüḍVa.655ab [āryā]
dhūsara-hariṇa-khura-cchēa-kabburā iha virāanti // GaüḍVa.655cd [āryā]

[p. 99]avamēhāō vi maïla-candimā hōnti sōmma-pavaṇāō // GaüḍVa.656ab [āryā]
salilandha-gaaṇa-dara-ṇivvaḍanta-tārāō raaṇīō // GaüḍVa.656cd [āryā]

iha sā ummuddia-sinduvāra-maaranda-bandha-suhaāṇa // GaüḍVa.657ab [āryā]
saraa-diasāṇa viasaï lacchī uggandha-kamalāṇa // GaüḍVa.657cd [āryā]

ia saala-disā-aḍa-viaya-milia-mahi-maṇḍalēhĩ saccaviā // GaüḍVa.658ab [āryā]
sēṇā-bhaḍēhĩ sē suhaa-saṁṇivēsā vaṇuddēsā // GaüḍVa.658cd [āryā]

avi a—

ēē viratta-suracāva-virasa-viralāhilakkhia-cchāyā // GaüḍVa.659ab [āryā]
mahisa-khura-cchēa-vihāvia-ppahā maṇi-aḍuddēsā // GaüḍVa.659cd [āryā]

icchā-pariatta-laā-viāṇa-uddēsa-pīḍia-dumāṇa // GaüḍVa.660ab [āryā]
chāyā saccia aṇṇa vva raṇṇa-pharusā uvavaṇāṇa // GaüḍVa.660cd [āryā]

vibbhamavaīṇa bhijjantamalaa-parigūḍha-kēsaraṁ jāṇa // GaüḍVa.661ab [āryā]
tāṇañcia vialaï iha laāṇa phala-pelliaṁ kusumaṁ // GaüḍVa.661cd [āryā]

ōsaria-sihara-bandhā tahaṭhṭhiōvatta-bhitti-pabbhārā // GaüḍVa.662ab [āryā]
bhavaṇocchaṅgā te ccēa vijala-vāvīṇihā jāā // GaüḍVa.662cd [āryā]

[p. 100]jāā tāo ccia taha-mahaggha-maṇi-rāsi-sabalia-kkhambhā // GaüḍVa.663ab [āryā]
bhamira-bhuaṅga-phaṇā-raaṇametta-vihavāō vīhīō // GaüḍVa.663cd [āryā]

iha kira taṁā pura-saṁṇivēsa-pihu-paṁsu-rāsi-parivēsaṁ // GaüḍVa.664ab [āryā]
varisāsu paēsa-paāsa-khutta-maṇi-viddumaṁ ṇaaraṁ // GaüḍVa.664cd [āryā]

ṇīrēṇu-bhāva-ṇivvaḍia-sāla-sura-saaṇa-tōraṇa-viḍaṅkā // GaüḍVa.665ab [āryā]
dūrē vi pura-ṇivēsā iha āsaṇṇa vva dīsanti // GaüḍVa.665cd [āryā]

pavilīṇa-kusūla-ṭhṭhāṇa-pharusa-busa-paṁsu-thauḍiuddēsā // GaüḍVa.666ab [āryā]
iha bhū-daviṇaṇṇēsaṇa-viiṇṇa-vivarā gharōvāsā // GaüḍVa.666cd [āryā]

iha kāla-rūḍha-sīrāgamāĩ jāāĩ bahala-hariāiṁ // GaüḍVa.667ab [āryā]
bhū-guṇa-visaṭṭa-mandāra-baddha-gahaṇāĩ chettāiṁ // GaüḍVa.667cd [āryā]

iha kārahīsu kallaṁ uṇṇanti va bhūsu sāvasāāsu // GaüḍVa.668ab [āryā]
ārāmanti viṇimmahia-kamala-gandhāō va disāō // GaüḍVa.668cd [āryā]

sāhāsu bandha-parisēsa-rajju-vocchēa-virala-jara-dabbhā // GaüḍVa.669ab [āryā]
dōlā-maggā uvaṇiggamēsu ēē tarualāṇa // GaüḍVa.669cd [āryā]

[p. 101]avasaṇṇa-purāṇa-ṇarinda-kittaṇa-ṭṭhāṇa-sōṇa-cuṇṇāō // GaüḍVa.670ab [āryā]
iha jara-bhuaṅga-sambhāviāō pēranta-bhūmīō // GaüḍVa.670cd [āryā]

iha ṇijjia-kundōsīra-sāra-sahaāra-pāḍala-rasāiṁ // GaüḍVa.671ab [āryā]
kamala-karavīra-bāvīsu gimha-tōyāĩ agghanti // GaüḍVa.671cd [āryā]

iha viaḍa-mūlabandhā ghaḍia-silā-sañcayā parisarēsu // GaüḍVa.672ab [āryā]
asamatta-ṇivēsaccia jaraṁ gaā su-purisārambhā // GaüḍVa.672cd [āryā]

duggama-bhāva-ṭhṭhia-ṇāli-ghaḍia-ghaṇṭēsu tōraṇaggēsu // GaüḍVa.673ab [āryā]
iha ajja vi uddēsā sambhāvia-bhūri-vihava vva // GaüḍVa.673cd [āryā]

ā-sihara-pariṭhṭhia-bhitti-sañcayā galia-dāru-paḍibandhā // GaüḍVa.674ab [āryā]
iha dūmanti va abbhantarāavā bhavaṇa-vitthārā // GaüḍVa.674cd [āryā]

jaṇa-viṇihaṭṭhāyasa-kalusa-hīṇa-pāhāṇa-dēhalī-bandhā // GaüḍVa.675ab [āryā]
agaru-dala-lahua-jara-dāra-dāru-saalā iha ṇivēsā // GaüḍVa.675cd [āryā]

iha vihaḍia-piṇḍī-bandha-sandhi-parilambi-vāla-ṇimmōā // GaüḍVa.676ab [āryā]
āyāma-pariṭhṭhia-vaṅka-viaḍa-liṅgā thalāhōā // GaüḍVa.676cd [āryā]

[p. 102]iha ciñciṇīṇa ghettūṇa karaalōlumpa-piṇḍiaṁ pahiō // GaüḍVa.677ab [āryā]
kavalēi jaraḍha-kalaviṅka-pakkha-parikabburaṁ kusumaṁ // GaüḍVa.677cd [āryā]

dīsanti paḍhama-pīḍhā ṇibiḍāruṇa-lagga-paṅka-lēvāō // GaüḍVa.678ab [āryā]
iha vihaḍia-bhitti-cchēa-ṇiggaā jajjariṭṭhāō // GaüḍVa.678cd [āryā]

iha lavaṇuggama-parihīṇa-bhitti-valayattaṇēṇa dīsanti // GaüḍVa.679ab [āryā]
ahia-viaḍāō pūraṇa-samuṇṇaā kūva-kōsīō // GaüḍVa.679cd [āryā]

pīṇattaṇa-dara-pariṇāma-bhaṅga-parikasaṇa-maṇi-kavālāō // GaüḍVa.680ab [āryā]
āhōaṁ ajja vi iha kahēnti gahirāō ratthāō // GaüḍVa.680cd [āryā]

iha kālēṇa samīkaa-talāa-suramandirāō dīsanti // GaüḍVa.681ab [āryā]
dara-ṇiṇṇuṇṇaa-saṇṭhāṇametta-visamāo bhūmīō // GaüḍVa.681cd [āryā]

ghara-gōlaa-dārōsaria-mūla-paḍibaddha-cuṇṇa-rēhāō // GaüḍVa.682ab [āryā]
ēāō pāḍalāvaṇḍu-kupparā juṇṇa-bhittīō // GaüḍVa.682cd [āryā]

iha gambhīrāanti va ahiālōāĩ jālaa-vihaṅgā // GaüḍVa.683ab [āryā]
chāyāsu vi dara-pāvia-khambha-cchāyāĩ bhavaṇāiṁ // GaüḍVa.683cd [āryā]

[p. 103]diasē vi bhūa-sambhāvaṇāe ukkaṇṭayanti aṅgāiṁ // GaüḍVa.684ab [āryā]
ṇīsaddāō vi iha jhatti ghaḍia-saddāō vaḍahīō // GaüḍVa.684cd [āryā]

iha dūmanti va phala-patta-lōha-pavirikka-tāla-khajjūrā // GaüḍVa.685ab [āryā]
avalōha-paloṭṭa-jarārahaṭṭa-daṇḍā gharōvāsā // GaüḍVa.685cd [āryā]

ciṇhōvalakkhiā vihuārambhōhura-ṇarinda-dīsantā // GaüḍVa.686ab [āryā]
iha ajja vi santi mahā-ṇihāṇa-maggā parisarēsu // GaüḍVa.686cd [āryā]

aghaḍanta-dhūma-raa-ṇiggamāō palhattha-bhavaṇa-viralāō // GaüḍVa.687ab [āryā]
iha hōnti gāḍha-timirā cirēṇa raaṇīsu ratthāō // GaüḍVa.687cd [āryā]

ia tassa ciraṁ sēvāgaēhĩ vihaḍia-samiddhi-bandhēhiṁ // GaüḍVa.688ab [āryā]
ṇia-ṇaara-saṁṇivēsā vēri-ṇarindēhĩ saccaviā // GaüḍVa.688cd [āryā]

kiṁ ca jāaṁ—

pecchaha laddha-cchāyaṁ imīe paḍivaṇṇa-dappaṇaṁ vaaṇaṁ // GaüḍVa.689ab [āryā]
kamalaṁ va samuha-ravi-bimba-cumbiaṁ phuraï ṇaliṇīē // GaüḍVa.689cd [āryā]

uvvahaï daïa-gahiāharoṭṭha-jhijjanta-rōsa-paḍirāaṁ // GaüḍVa.690ab [āryā]
pāṇōsaranta-maïraṁ va phalia-casaaṁ imā vaaṇaṁ // GaüḍVa.690cd [āryā]

[p. 104]kaṇṭhōsariekka-thaṇāvasatta-pia-bāhu-ghōlira-karaggā // GaüḍVa.691ab [āryā]
sōhaï imā paattia-tumbī-vīṇā-viṇōa vva // GaüḍVa.691cd [āryā]

daïa-gahiālaāvali-kalia-ṇaḍālaṁ muhaṁ vahaï // GaüḍVa.692ab [āryā]
bahula-ṇisā dara-hīranta-paḍhama-kalamindu-bimbaṁ va // GaüḍVa.692cd [āryā]

vaaṇa-ṇayaṇa-ppahā-ṇijjiāṇa ṇūṇaṁ imīe ēāṇa // GaüḍVa.693ab [āryā]
sama-dukkhāṇa va jāō samāgamō canda-hariṇāṇa // GaüḍVa.693cd [āryā]

ia ōāria-cāvammi jammi pāūsa-vilasiavvēsu // GaüḍVa.694ab [āryā]
ṇivvaṇṇēi pariaṇō sēṇā-lalaṇāṇa līlāō // GaüḍVa.694cd [āryā]

kiṁ ca—

jassa pahāra-dhuāṇaṇa-riu-gaa-gaṇḍatthalucchalantāṇa // GaüḍVa.695ab [āryā]
tiasa-parimukka-kusumēsu ghaḍaï paṇaō mahuarāṇa // GaüḍVa.695cd [āryā]

tassa magahāhivaïṇō imāṇa ramaṇīṇa vihasiujjōā // GaüḍVa.696ab [āryā]
tuha bahala-jasa-cchavi-pellia vva ṇa ṇarinda dīsanti // GaüḍVa.696cd [āryā]

ēāṇa phuria-sēvā-cāmara-pamha-paḍimēsu dīsanti // GaüḍVa.697ab [āryā]
anto bhaya-pīāo vva bāha-dhārā kavōlēsu // GaüḍVa.697cd [āryā]

[p. 105]dhua-maa-paṅka-kaṇukkara-ṇihēṇa jāṇaṁ kavōla-kuharāhi // GaüḍVa.698ab [āryā]
kumbha-ṭṭhia-muttā-kiraṇa-pelliaṁ ṇīi timiraṁ va // GaüḍVa.698cd [āryā]

tē tujjha jaya-gaïndā ṇarinda viddavia-vēri-vaggassa // GaüḍVa.699ab [āryā]
ṇavara giri-kaḍaa-paḍipellaṇēṇa tēaṁ viṇōanti // GaüḍVa.699cd [āryā]

aha vā // GaüḍVa.700ab [āryā]
ṭaṅka-muhāhaa-kaḍhiṇaṭṭhi-mukka-dhūma-cchalēṇa uvvamaï // GaüḍVa.700cd [āryā]
taddiasa-pahā-paripīa-timira-paḍalaṁ va kara-jālaṁ // GaüḍVa.700ef [āryā]

vōlēnti ṇia-pamāṇāṇurūa-paḍibaddha-vāsara-kkhaṇḍā // GaüḍVa.701ab [āryā]
ṭaṅka-cchēocchaliā sarīra-saalāṇa saṅghāā // GaüḍVa.701cd [āryā]

dīsaï ghaḍaṇummilanta-vimala-dasaṇa-ppahā-parikkhittaṁ // GaüḍVa.702ab [āryā]
taddiasindu-pavēsāvalagga-jōṇhaṁ va muha-bimbaṁ // GaüḍVa.702cd [āryā]

vialanti kaa-raṇakkāra-ṭaṅka-vocchiṇṇa-kāya-ṇivvaḍiā // GaüḍVa.703ab [āryā]
diṇṇa-suhaṁ āsura-saṅgara-ṭṭhiā paharaṇa-cchēā // GaüḍVa.703cd [āryā]

ia sō vi taṭṭhi-ghaḍaṇā-viuṇujjala-maṇḍalō diasa-ṇāhō // GaüḍVa.704ab [āryā]
tujjha paāva-cchāyaṁ paripphurantō ṇa pūrēi // GaüḍVa.704cd [āryā]

[p. 106]tuha dūrāvajjia-sēharāli-valaēhĩ kīraï paṇāmō // GaüḍVa.705ab [āryā]
ōhura-ṇaḍāla-vialanta-bhiuḍi-bhaṅgēhĩ va parēhiṁ // GaüḍVa.705cd [āryā]

saccaṁ tumammi diṭṭhē ṇa santi tumhārisatti paḍihāi // GaüḍVa.706ab [āryā]
ṇavara tuha daṁsaṇañcia ṭhavēi kālassa māhappaṁ // GaüḍVa.706cd [āryā]

visamattaṇaṁ vi vihiṇō ṇa tavēi tumammi ṇāha sambhariē // GaüḍVa.707ab [āryā]
āsaṇṇa-pāusō pallavēi gimhō vi vaṇa-rāiṁ // GaüḍVa.707cd [āryā]

jāṇa ṇiaccēa guṇā kiṁ bhaṇṇau tāṇa ṇigguṇā jē vi // GaüḍVa.708ab [āryā]
tē vi guṇē tuha avalambiūṇa guṇiṇo vva ṇandanti // GaüḍVa.708cd [āryā]

saṁṇijjhēṇaṁ va sirīe tujjha dāhiṇa-bhuāvalambāē // GaüḍVa.709ab [āryā]
aṇavaraamaṇiṭṭhiamēsa kaṇaa-varisaṁ karō muaï // GaüḍVa.709cd [āryā]

sāhīṇa-muha-sahassō kiṁ va ṇa tā vāsuī pasaṁsēi // GaüḍVa.710ab [āryā]
jaï taraï cintiumalaṁ guṇē tu ekkēṇa hiaēṇa // GaüḍVa.710cd [āryā]

vihiṇā jāṇa ṇaḍālēsu vilihiaṁ kiṁ pi visama-pariṇāmaṁ // GaüḍVa.711ab [āryā]
tē tujjha pāa-vaḍaṇa-cchalēṇa vasuhāhiva phusanti // GaüḍVa.711cd [āryā]

[p. 107]ahisāraṇammi taṁ riu-sirīe ṇisiāsi-ghaḍia-paḍibimbō // GaüḍVa.712ab [āryā]
ṇīlaṁsua-saṁvīo vva sahasi sahasāhava-ṇisīhē // GaüḍVa.712cd [āryā]

sāmaṇṇāĩ vi ṇāmakkharāĩ ṭhaviāĩ taï vivēammi // GaüḍVa.713ab [āryā]
kittaṇamettēṇa vi jēṇa phurasi taṁ ṇavara hiaammi // GaüḍVa.713cd [āryā]

tuha dhārā-lagga-samōsaranta-kari-mottiattaṇā khaggō // GaüḍVa.714ab [āryā]
āḍhattōvala-varisambu-vāha-līlaṁ viḍambēi // GaüḍVa.714cd [āryā]

aṇurāo tti pariaṇō kōva-huāsa-ppaha tti paḍivakkhā // GaüḍVa.715ab [āryā]
āṇā-paāṇa muddāsu tujjha vindanti sindūraṁ // GaüḍVa.715cd [āryā]

vāmēara-bhua-bhavaṇā kaha ṇu sirī vasau tujjha khaggammi // GaüḍVa.716ab [āryā]
muṇiaṁ dīsaï iha saṇṭhiāe sē tammi paḍibimbaṁ // GaüḍVa.716cd [āryā]

ṇa vi taha lōassa guṇā ṇia-ukkarisēṇa pāaḍā hōnti // GaüḍVa.717ab [āryā]
tuha saṁmāṇagghaviā vaccanti jahā pahu pasiddhiṁ // GaüḍVa.717cd [āryā]

ṇa hu paḍhamañcia paa-vīḍha-ghaḍia-maulīhĩ kāriō taṁ si // GaüḍVa.718ab [āryā]
bhiuḍī-bhaṅgāyāsaṁ avarāha-bhaēṇa va riūhiṁ // GaüḍVa.718cd [āryā]

[p. 108]tuha pahu savatta-sīmantiṇīṇa acchinna-bāha-dhārāhiṁ // GaüḍVa.719ab [āryā]
dīsanti samūlāō va lōlā lambālaa-laāō // GaüḍVa.719cd [āryā]

jāṇaṁ ṇa purisaārō juvaïsamā tēsu kaha sirī ramau // GaüḍVa.720ab [āryā]
ṭhiabhāvamitthamahilā mahilāō kahampi kāmēnti // GaüḍVa.720cd [āryā]

jhīṇā ekkē tu asimmi saraṇamaṇṇē gaā tumaṁ cēa // GaüḍVa.721ab [āryā]
sēsā vi riū jalahiṁ kahiṁ pi kira kē vi paḍivaṇṇā // GaüḍVa.721cd [āryā]

vaccanti ahō uḍḍhaṁ aïnti mūlaṅkura vva puhaīē // GaüḍVa.722ab [āryā]
bīāhi va ekkattō kulāhi purisā samuppaṇṇā // GaüḍVa.722cd [āryā]

taralattaṇa-vaaṇijjaṁ lacchīe tumāe ṇavara oppusiaṁ // GaüḍVa.723ab [āryā]
tīe vi pahuttaṇaṁ vō pahu-dōsa-vivajjiaṁ diṇṇaṁ // GaüḍVa.723cd [āryā]

vivarīaṁ va taï imaṁ vivēa-sārammi dīsaï ṇarinda // GaüḍVa.724ab [āryā]
bhīō dōsāṇa tumaṁ tē uṇa ṇaṭhṭhā tumāhintō // GaüḍVa.724cd [āryā]

saalēsuṁ cēa disāaḍēsu dīsanti dēva paḍilaggā // GaüḍVa.725ab [āryā]
dhōa vva disā-gaa-sīarēhĩ vimalā guṇā tujjha // GaüḍVa.725cd [āryā]

[p. 109]bhuvaṇa-garuēhĩ tē tuha hīranti guṇēhĩ taṁ puṇō tāṇa // GaüḍVa.726ab [āryā]
hīrasi guṇa-lēsēṇa vi suaṇō suaṇāṇa ahiō si // GaüḍVa.726cd [āryā]

dia-bhūmisu dāṇa-jalulliāĩ kālammi jāĩ uttāiṁ // GaüḍVa.727ab [āryā]
tāĩ tuha ṇāha rōhanti sampaaṁ vihava-bīāiṁ // GaüḍVa.727cd [āryā]

paṇaīsu guru-maṇōraha-sampatti-samuttuṇēsu saṅkantō // GaüḍVa.728ab [āryā]
maṇṇē tuha tēṇa pahuttaṇē vi ṇa maō paḍipphuraï // GaüḍVa.728cd [āryā]

lahiūṇa tumāhintō dēntēhĩ iō taō ṇaravaīhiṁ // GaüḍVa.729ab [āryā]
sāhāhĩ va dāṇa-dumō ṇarinda tuha vaḍḍhiō dūraṁ // GaüḍVa.729cd [āryā]

tuha riu-gaa-kumbha-kkhutta-ṇisia-tōmara-ṇihitta-vivarēhiṁ // GaüḍVa.730ab [āryā]
viraēnti suhaṁ muttāhalēhĩ ramaṇīō hāralaā // GaüḍVa.730cd [āryā]

avi a—

parighōlaï siḍhilia-jālasutta-santāṇa-saṇṭhiō hatthō // GaüḍVa.731ab [āryā]
peḍhāla-thaṇaharāaḍḍhi-kakkhaḍē vīḍaa-ṭṭhāṇē // GaüḍVa.731cd [āryā]

vellahalaṅguli-kara-kamala-mukkalijjanta-jāliā-valayā // GaüḍVa.732ab [āryā]
kucchi-cchēā chajjanti siḍhila-dara-diṭṭha-bhaṅgaṅgā // GaüḍVa.732cd [āryā]

[p. 110]gāḍha-kavāḍaa-dukkhuccuḍanta-ṇaharāi-lañchaṇō lahaï // GaüḍVa.733ab [āryā]
dara-mēhujjhia-hariṇaṅka-bimba-sōhaṁ thaṇucchaṅgō // GaüḍVa.733cd [āryā]

kaṇṭha-ṇirōhuvvaṇa-vittharanta-ṇīsāsa-tulia-ṇāsauḍaṁ // GaüḍVa.734ab [āryā]
agghaï visaṇṭhuluvvella-vallarī-cihura-pabbhārō // GaüḍVa.734cd [āryā]

maṇivalayāula-bāhagga-mōaṇuppaṇṇa-karaalāyāsaṁ // GaüḍVa.735ab [āryā]
rēhaï lajjā-paḍiruddha-thaṇaharaṁ bhualaā-jualaṁ // GaüḍVa.735cd [āryā]

ia garua-vaïaruttaria-kañcuō kuṇaï pahu paōsammi // GaüḍVa.736ab [āryā]
sejjāruhaṇaṁ tuha laḍaha-vēsa-suhiō piā-satthō // GaüḍVa.736cd [āryā]

ia bandi-ṇandia-jayaṁ gāhipurārūḍha-sēṇṇa-viṇṇāsō // GaüḍVa.737ab [āryā]
jāō sō laḍaha-vilāsametta-vīsanta-vāvārō // GaüḍVa.737cd [āryā]

avi a—

sambhāvia-citta-viāra-kāraṇāmarisa-tambira-cchāyaṁ // GaüḍVa.738ab [āryā]
tahajhāṇa-ṇimillañcēa hōi phuriāharaṁ vaaṇaṁ // GaüḍVa.738cd [āryā]

ummillaï thōa-tthōa-rōsa-rajjanta-dāruṇāvaṅgā // GaüḍVa.739ab [āryā]
māsalia-savaṇa-bhuaïnda-raaṇa-kanda-ppahā diṭṭhī // GaüḍVa.739cd [āryā]

[p. 111]sāmāaï sēalavāhiutta-viṇiatta-bhūi-lāvaṇṇō // GaüḍVa.740ab [āryā]
avihāvia-kaṇṭha-cchavi-vocchēō vaccha-pariṇāhō // GaüḍVa.740cd [āryā]

vihaḍaï havvavaha-sihā-kaḍappa-pellia-puḍaṁ ṇaḍālammi // GaüḍVa.741ab [āryā]
kaha-kahavi ṇibiḍa-bhiuḍī-vihaṅga-sampiṇḍiaṁ ṇayaṇaṁ // GaüḍVa.741cd [āryā]

ia tiṇayaṇa-rōsāṇala-vilutta-dēhō vi kusuma-kōaṇḍō // GaüḍVa.742ab [āryā]
jāsu ṇisaṇṇau ajja vi auṇṭha-bāṇo ccia jayammi // GaüḍVa.742cd [āryā]

ālulia-vēṇi-lēhaṁ bhamiaṁ tāraṁ ca bhualaā-jualaṁ // GaüḍVa.743ab [āryā]
ṇēvacchaṁ jāṇa vilāsa-kampiacchāĩ a muhāiṁ // GaüḍVa.743cd [āryā]

tāṇa ramaṇīṇa ṇaa-bāhu-bisalaāmaṭṭha-kaṇṭha-pariṇāhō // GaüḍVa.744ab [āryā]
uvvahaï sō vilāsī ṇiāha-ṇēvaccha-vicchittiṁ // GaüḍVa.744cd [āryā]

tēṇa sa pallava-bhaṅgaṁ cūḍāmaṇi-bhāvamataruṇaṁ tāṇa // GaüḍVa.745ab [āryā]
ṇijjaï kusumaṁ ā-surahi-kēsaraṁ ṇava-kalambāṇa // GaüḍVa.745cd [āryā]

ā-mēha-samaya-suhaā sambhiṇṇōvavaṇa-kēaa-suandhā // GaüḍVa.746ab [āryā]
sīariṇō sē hiaaṁ haranti raaṇī-muha-samīrā // GaüḍVa.746cd [āryā]

[p. 112]kumuāvabōha-mahurā viralāgaa-mēha-khaṇḍia-miaṅkā // GaüḍVa.747ab [āryā]
agghanti ṇisā asamatta-galia-salilāgamā tassa // GaüḍVa.747cd [āryā]

ṇīsāsā khaṇa-virahe phuranti ramaṇīṇa surahiṇō tassa // GaüḍVa.748ab [āryā]
kaḍḍhia-hiaa-ṭṭhia-kusuma-bāṇa-maaṁrada-lēsa vva // GaüḍVa.748cd [āryā]

sō dīsaï uhaya-disā-pahāviāṇanda-bāha-salilēhiṁ // GaüḍVa.749ab [āryā]
tāṇa parirambha-pasaranta-bhualaēhiṁ va acchīhiṁ // GaüḍVa.749cd [āryā]

avi a—

phalihacchōara-dīsanta-paṭṭhi-vēṇī-sihāō va sahanti // GaüḍVa.750ab [āryā]
sahasā vali-bhaṅga-taraṅgiṇīhĩ jā rōma-lēhāhiṁ // GaüḍVa.750cd [āryā]

sasimiva ṇavōiaṁ vihasiēṇa ahara-ppahāṇuviddhēṇa // GaüḍVa.751ab [āryā]
sāsāmōa-milantāli-lañchaṇaṁ jā paāsēnti // GaüḍVa.751cd [āryā]

jā kaṇṇa-kisala-karaala-milanta-cala-tāraāhĩ diṭṭhīhiṁ // GaüḍVa.752ab [āryā]
kandua-kīlaṁ va sa-sēsa-bāla-bhāvā paāsēnti // GaüḍVa.752cd [āryā]

jā lalia-laā-līlaṁ vēlambantisia-danta-kusumāō // GaüḍVa.753ab [āryā]
sahasā mahuara-jālāamāṇa-ṇīlambarāvaraṇā // GaüḍVa.753cd [āryā]

[p. 113]jāō saï-diṇṇa-saṇṇejjha-maaṇa-pūāarā sarīrēsu // GaüḍVa.754ab [āryā]
sarasa-ṇaha-mañjari-maaṁ rattāsōaṁ piva lihanti // GaüḍVa.754cd [āryā]

jāō pasaṅga-pariggahia-hāri-hariaṁsuā paāsēnti // GaüḍVa.755ab [āryā]
rambhā-gabbhattaṇamaṇaha-pariaraṁ ūrudaṇḍāṇa // GaüḍVa.755cd [āryā]

līlōṇaa-muha-andāṇa khaṇḍiāhara-ṇihēṇa thaṇavaṭṭhē // GaüḍVa.756ab [āryā]
hiaaṁ jāṇa pāaḍa-vammaha-bāṇa-vvaṇaṁ phuraï // GaüḍVa.756cd [āryā]

thaṇa-majjha-cchavi-tāraṁ kuppāsantaramaṇaṅga-ṇāsammi // GaüḍVa.757ab [āryā]
uddhaṁ va lōaṇaṁ tiṇayaṇassa bandīkaaṁ jāhiṁ // GaüḍVa.757cd [āryā]

ṇaha-rēhā jāṇa thaṇēsu sahaï rōmañca-khaṇḍia-ṇivēsā // GaüḍVa.758ab [āryā]
khaṇa-viraha-bhīruṇō sīvaṇi vvaphuḍiassa hiaassa // GaüḍVa.758cd [āryā]

cakka-juēṇa va vammaha-rahassa piahutta-gāmiṇō jāō // GaüḍVa.759ab [āryā]
thaṇa-maṇḍalēṇa parirambha-lambha-viaḍēṇa sōhanti // GaüḍVa.759cd [āryā]

pecchanti jāō calaṇē campaa-kaliōvaāramujjhantē // GaüḍVa.760ab [āryā]
kaṇṇuppala-pahara-bhayā gahie vva paīva-mālāhiṁ // GaüḍVa.760cd [āryā]

[p. 114]daṁsaṇa-ṇivīamīsā-vasa-kūṇia-ṇayaṇa-pamha-bhāvēṇa // GaüḍVa.761ab [āryā]
jā pañjariamiva piaṁ dharēnti avasaraṇa-saṅkāē // GaüḍVa.761cd [āryā]

ahara-ppahā-darāruṇa-dasaṇa-maūhēhĩ thaṇa-visārīhiṁ // GaüḍVa.762ab [āryā]
vammaha-vaṇa-bandhēhĩ va jāō saruhirēhĩ sōhanti // GaüḍVa.762cd [āryā]

dīha-pihulattaṇēṇaṁ hattha-daḍhāveḍhaṇekka-joggāō // GaüḍVa.763ab [āryā]
jāṇa kaaggaha-taṇhaṁ dēnti balā vēṇi-mālāō // GaüḍVa.763cd [āryā]

avaraddha-ramaṇa-paḍimaṁ pi jā ṇhavanti vva gaṇḍavāsammi // GaüḍVa.764ab [āryā]
aṇṇa-lalaṇā-pasaṅgāvakalusiaṁ bāha-salilēṇa // GaüḍVa.764cd [āryā]

saï saṅghaṭṭa-samujjala-kōḍiṁ kaṇaa-rasaṇaṁ vimōēnti // GaüḍVa.765ab [āryā]
pia-muha-ṇihitta-viasanta-lōaṇā jāō samayammi // GaüḍVa.765cd [āryā]

jā rōsukkampia-kaṇṇa-kusuma-raa-puñja-pūria-thaṇīō // GaüḍVa.766ab [āryā]
avacuṇṇēnti va dara-rūḍha-saṇṭhiē vammaha-ppaharē // GaüḍVa.766cd [āryā]

kampāō vahanti thaṇattha-hattha-raṇiraṅgulīya-hārāō // GaüḍVa.767ab [āryā]
aṅgaṁ thāmē ccia muhala-mēhalā-ṇēuraṁ jāō // GaüḍVa.767cd [āryā]

[p. 115]citta-maṇi-kaṇṇaūrāhividdha-vivihōvarāa-pamhēhiṁ // GaüḍVa.768ab [āryā]
vaṇṇaa-tūlillēhĩ va lihanti jā ramaṇamacchīhiṁ // GaüḍVa.768cd [āryā]

ekka-disā-paḍilakkhia-vimala-dasā calaṇa-ṇaha-maūhēhiṁ // GaüḍVa.769ab [āryā]
jā lāvaṇṇa-paḍīo vva sahanti parimāsa-mauīō // GaüḍVa.769cd [āryā]

piahuttaṁ jāṇa vilāsa-lōla-līlā-phuranta-pamhāiṁ // GaüḍVa.770ab [āryā]
uḍḍēnti va taralia-pakkha-saṁpuḍaggāĩ acchīiṁ // GaüḍVa.770cd [āryā]

āsaṇṇa-piaamāhara-ghaḍanta-phuḍa-dasaṇa-kiraṇa-bhāvēṇa // GaüḍVa.771ab [āryā]
jā muha-rasāsavaṁ piva pianti līlā-muṇālēhiṁ // GaüḍVa.771cd [āryā]

bālāsu tāsu ṇava-diṭṭhirāa-hīranta-hiaa-taralāiṁ // GaüḍVa.772ab [āryā]
aṇubajjhantāiṁ va sē guṇēhĩ sōhanti laliāiṁ // GaüḍVa.772cd [āryā]

parirambhaṇa-cakkaliaṁ sāmā-thaṇamaṇḍalaṁ urē tassa // GaüḍVa.773ab [āryā]
pāvaï līlā-allaa-ṇihitta-ṇaliṇī-dala-cchāyaṁ // GaüḍVa.773cd [āryā]

sēsa-guṇa-ṇirahilāsā rūvañcia sē pianti taruṇīō // GaüḍVa.774ab [āryā]
kō vā aṇṇēsaï damaṇaassa dala-surahiṇō kusumaṁ // GaüḍVa.774cd [āryā]

[p. 116]vāma-kara-pelliōṇamia-mēhalā-ṇibiḍiaṁsuē tassa // GaüḍVa.775ab [āryā]
vīsamaï vilāsavaīṇa jahaṇa-bimbe khaṇaṁ diṭṭhī // GaüḍVa.775cd [āryā]

hasiaṁ ca bhāmiacchaṁ muhaṁ ca ṇava-baula-paṇḍura-kavōlaṁ // GaüḍVa.776ab [āryā]
jahaṇamaṇibbhacchia-mēhalaṁ ca jīaṁ vilāsāṇa // GaüḍVa.776cd [āryā]

avi a—

aṇukuṇḍalamā vivaïṇṇa-sarasa-kabarī-vilaṅghiaṁsammi // GaüḍVa.777ab [āryā]
sīsammi kōsumo phuraï cāru-cūḍāmaṇi-ṇivēsō // GaüḍVa.777cd [āryā]

uppusiāhara-pēranta-piñjara-ṭṭhavia-kuṅkumaṁ haraï // GaüḍVa.778ab [āryā]
ṇaha-vilihia-kasaṇummillamāṇa-bhumaaṁ muhamburuhaṁ // GaüḍVa.778cd [āryā]

parigaṇḍatthalamāsavaṇalambi maa-ṇāhi-paṅka-lēhammi // GaüḍVa.779ab [āryā]
agvaï avaṅga-maggammi sarasamāsōamuttaṁsaṁ // GaüḍVa.779cd [āryā]

antō-maṇidāma-cchavi-vicchuriacchaṁsuaṁ suhāvēi // GaüḍVa.780ab [āryā]
thaṇavaṭṭhamuvari-vikkhitta-sabala-kusuma-cchaḍāharaṇaṁ // GaüḍVa.780cd [āryā]

ia dara-cakkhia-maïrāṇuviddha-tambōla-parimalō haraï // GaüḍVa.781ab [āryā]
aṇumajjaṇamāharaṇāvalambaṇō sē piā-satthō // GaüḍVa.781cd [āryā]

[p. 117]kiṁ ca jāaṁ—

sōmmāhēsu ṇisammaï diṭṭhī rāujjalēsu ramaṇīṇa // GaüḍVa.782ab [āryā]
sārasa-vāvī-paripaṇḍurēsu sē dasaṇa-vāsēsu // GaüḍVa.782cd [āryā]

ubbhijjaï jaḍa-bhāvāvarōha-daḍha-maaṇa-saṁṇivēsammi // GaüḍVa.783ab [āryā]
aharammi sarasa-baulāhivāḍalā rāya-vicchittī // GaüḍVa.783cd [āryā]

paḍhamaṁ chaṇa-maggia-vaïarēsu sañcaraï maṇḍaṇucchāhō // GaüḍVa.784ab [āryā]
gahia-himāvaṇḍura-maruaēsu  pāratti-dāmēsu // GaüḍVa.784cd [āryā]

parikavisa-bindu-mālāvasēsa-maaṇāhi-danture phuraï // GaüḍVa.785ab [āryā]
vaaṇammi maaṅkārambha-pēlavā kuṅkuma-cchāyā // GaüḍVa.785cd [āryā]

saṅgalaï marubaa-cchēa-sabala-viṇiutta-damaṇaa-dalāsu // GaüḍVa.786ab [āryā]
lāvaṇṇaṁ malia-ṭṭhia-pisaṅga-kundāsu kabarīsu // GaüḍVa.786cd [āryā]

ia raaṇī-bhaṅguggaa-piaṅgu-paḍivaṇṇa-sēharō haraï // GaüḍVa.787ab [āryā]
sisirammi malia-maṇahara-pasāhaṇō sē piā-satthō // GaüḍVa.787cd [āryā]

avi a—

phala-ṇiggama-paḍipellia-parisiḍhilālagga-maula-cuṇṇāiṁ // GaüḍVa.788ab [āryā]
cūāṇa jhaṇakkārēi māruō mañjari-muhāiṁ // GaüḍVa.788cd [āryā]

[p. 118]cittālakkhia-mauluggamāṇa sāyaṁ ṇivēsia-jalāṇaṁ // GaüḍVa.789ab [āryā]
gaṅghamaṇāmōaṁ sattalāṇa kālō virallēi // GaüḍVa.789cd [āryā]

āvāi māhavīṇaṁ vicchāya-pariṭṭhiekka-kusumāsu // GaüḍVa.790ab [āryā]
ṇimmala-sōrahaṁ mañjarīsu phala-gaṇṭhi-jaḍilāsu // GaüḍVa.790cd [āryā]

ia sē diṇēsu mahu-siri-pariṇāma-suhēsu uvavaṇa-ṇivēsā // GaüḍVa.791ab [āryā]
ṇandanti paṇaïṇī-pariaṇassa ṇaarōvarōhēsu // GaüḍVa.791cd [āryā]

kiṁ ca—

pērataṁ-haria-kōmala-khajjūra-dalujjalaṁ kavōlāṇa // GaüḍVa.792ab [āryā]
ṇayaṇanta-galia-bāhañjaṇāṇa ṇivvaḍaï lāvaṇṇaṁ // GaüḍVa.792cd [āryā]

dara-maulaṇa-majjhōṇaa-taṇu-rēhāanta-dhavala-bhāvāiṁ // GaüḍVa.793ab [āryā]
ēnti ṇava-sasialāhaṁ antōtārāĩ acchīiṁ // GaüḍVa.793cd [āryā]

thōamiva khāma-gaṇḍattaṇēṇa parilakkhiōṇṇaa-ṇivēsō // GaüḍVa.794ab [āryā]
parivāaï kakkēaṇa-parāa-kaṇaujjalō aharō // GaüḍVa.794cd [āryā]

dobballa-paṇḍurāṇa umhāruṇia-ṇava-kēsara-guṇāṇa // GaüḍVa.795ab [āryā]
viralattaṇaṁ va thōvaṁ uvēi muddhāṇa thaṇaāṇa // GaüḍVa.795cd [āryā]

[p. 119]ia tassa paḍhama-maaṇāṇubandha-paḍibaddha-muddha-bhāvāsu // GaüḍVa.796ab [āryā]
diṭṭhī ṇihua-vilāsālasāsu vīsamaï bālāsu // GaüḍVa.796cd [āryā]

aha tassa thira-bhuakkhambha-ṇimia-ṇīsēsa-bhuvaṇabhārassa // GaüḍVa.797ab [āryā]
āsi kaïrāa-indhō bappaïrāo tti paṇaï-lavō // GaüḍVa.797cd [āryā]

appā ettiamettēṇa ṇavara virasō vi jassa paḍihāi // GaüḍVa.798ab [āryā]
siri-kamalāuha-calaṇēhĩ kaha vi jaṁ gahia-bahumāṇō // GaüḍVa.798cd [āryā]

bhavabhūi-jalahi-ṇiggaa-kavvāmaa-rasa-kaṇā iva phuranti // GaüḍVa.799ab [āryā]
jassa visēsā ajjavi viaḍēsu kahā-ṇivēsēsu // GaüḍVa.799cd [āryā]

bhāsammi jalaṇa-mittē kuntīdēvē a jassa rahuārē // GaüḍVa.800ab [āryā]
sōbandhavē a bandhammi hārianda a āṇandō // GaüḍVa.800cd [āryā]

ālekkhiaṁ ca sarasaṁ ca parisa-lōṇaṁ ca sāravantaṁ ca // GaüḍVa.801ab [āryā]
thiramujjalaṁ ca chāyā-ghaṇaṁ ca gī-vilasiaṁ ca // GaüḍVa.801cd [āryā]

āgama-vāā chandaṇṇuā a te bharaha-gōama-ppamuhā // GaüḍVa.802ab [āryā]
ṇandanti jamēvaṁhāsa-kāriṇō sāra-kaïṇō a // GaüḍVa.802cd [āryā]

[p. 120]bharia-savaṇa-ṭṭhiaṁ bhūri-kaï-guṇōvāsa-kaṅkhiṇō jassa // GaüḍVa.803ab [āryā]
subhaṇiamahō ṇaanti va vimhaya-caliēhĩ sīsēhiṁ // GaüḍVa.803cd [āryā]

tō sō goṭhṭhī-parisaṇṭhiēhĩ sappurisa-saṅkahāvasarē // GaüḍVa.804ab [āryā]
bhaṇiō vimhaya-viasanta-ṇayaṇa-vattaṁ viaḍḍhēhiṁ // GaüḍVa.804cd [āryā]

dhārēi jalaharōhura-vasundharābandhabandhuraṁ sēsō // GaüḍVa.805ab [āryā]
kahavi viṇiuñcia-ṭṭhia-visaṭṭa-kaṇṭhaṁ phaṇā-valayaṁ // GaüḍVa.805cd [āryā]

dīsanti jaa-viṇāsullasanta-ghaṇa-dhūmakēu-daṇḍa vva // GaüḍVa.806ab [āryā]
jala-majjanta-disāgaa-khaṇuddha-dhariā karakkhambhā // GaüḍVa.806cd [āryā]

ullasia-vīi-valayantarāla-pariattamāṇa-ravi-bimbā // GaüḍVa.807ab [āryā]
hōnti savāḍava-jalaṇa vva gaaṇa-maggē vi maaraharā // GaüḍVa.807cd [āryā]

vialanta-vijju-valayā palayambuvaha-ṇivahā ṇivijjanti // GaüḍVa.808ab [āryā]
taddiasa-pīa-salilā sāṇusaēṇaṁ va salilēṇa // GaüḍVa.808cd [āryā]

jala-bhavaṇa-samālambia-sayaṇassa murāriṇō samuddēṇa // GaüḍVa.809ab [āryā]
dijjaï mahā-paīvo vva vīi-saṁvelliō sūrō // GaüḍVa.809cd [āryā]

[p. 121]jāā vaṇṇāsāā aṇṇe ccia kēvi saṁvalantāṇa // GaüḍVa.810ab [āryā]
chīra-surāuvva-viāra-visamiā saala-jalahīṇa // GaüḍVa.810cd [āryā]

majjaï siharārūḍhāruhanta-puñjaïa-muhala-sura-lōō // GaüḍVa.811ab [āryā]
kuhara-bharaṇa-kkamōsīamāṇa-jala-kalaalō mērū // GaüḍVa.811cd [āryā]

calaṇanta-ṇivaḍiaṁ sambhamēṇa palayambu-ṇibbhare bhuvaṇē // GaüḍVa.812ab [āryā]
āruhaï raaa-ṇāvaṁ va tiṇayaṇō mauli-sasi-lēhaṁ // GaüḍVa.812cd [āryā]

ṇāula-bhāvō jōāṇubandha-sañjamia-sāsa-pasarassa // GaüḍVa.813ab [āryā]
pavvāliāṇaṇassa vi sayambhuṇō sāara-jalēṇa // GaüḍVa.813cd [āryā]

ia palaya-jalapphālia-calanta-sura-sēla-vihala-vibuhammi // GaüḍVa.814ab [āryā]
aṇahamavalambaṇaṁ ti-huvaṇassa jō jāaï murārī // GaüḍVa.814cd [āryā]

jassa maha-dhūma-lēhā raviṇā sa-maūha-dāvia-dalēṇa // GaüḍVa.815ab [āryā]
agga-ghaḍiēṇa dīsaï kavisekka-phala vva tāla-laā // GaüḍVa.815cd [āryā]

tassa ira imō suvvaï viggaha-tuṅgāhihāṇa-paḍivaṇṇō // GaüḍVa.816ab [āryā]
bhuvaṇammi mahāsura-vaṁsa-vēriṇō aṁsa-ṇīsandō // GaüḍVa.816cd [āryā]

[p. 122]aha vā // GaüḍVa.817ab [āryā]
ōsaraï samuppaaṇā rahasa-ghaḍantaṅga-pellaṇa-vilōlaṁ // GaüḍVa.817cd [āryā]
takkhaṇa-vihaḍia-bambhaṇḍa-saala-jālaṁ va ghaṇa-vaḍalaṁ // GaüḍVa.817ef [āryā]

vihaḍanta-ghaṇa-vimukkā pariatta-vimāṇa-vañciā kaha vi // GaüḍVa.818ab [āryā]
ṇivaḍanti galia-ṇia-piñcha-vibbhamā taḍiguṇa-cchēā // GaüḍVa.818cd [āryā]

bhamiaṁ raya-vihuōahi-samucchalantēhĩ pakkha-sēlēhiṁ // GaüḍVa.819ab [āryā]
sāhejja-saṅgaēhiṁ mahā-vihaṅgēhiṁ va ṇahammi // GaüḍVa.819cd [āryā]

dīsaï vēugghāḍia-sāara-mūla-raaṇa-ppahāambō // GaüḍVa.820ab [āryā]
paḍhamōvaïāruṇa-pellio vva maggō suvaṇṇassa // GaüḍVa.820cd [āryā]

sōhanti amarisuggama-viuṇa-visāṇala-sihaṁ viambhantā // GaüḍVa.821ab [āryā]
dara-khaṇḍia-muha-ghōlanta-garula-vakkha vva bhuaïndā // GaüḍVa.821cd [āryā]

mūla-phaṇā-maṇḍala-tahaṇisaṇṇa-ṇikkampa-dharia-mahiveḍhaṁ // GaüḍVa.822ab [āryā]
sahaï ṭhiaṁ iara-phaṇāhiutta-garulaṁ aṇantassa // GaüḍVa.822cd [āryā]

vihaḍanti ṇaha-ṇivāā vihaṅga-ṇāhassa kulisa-kaḍhiṇā vi // GaüḍVa.823ab [āryā]
mandara-ṇihaṁsa-kiṇa-ṇiṭṭhurammi vacchammi vāsuiṇō // GaüḍVa.823cd [āryā]

[p. 123]ṇia-suṅkārōsāria-ṇa-paḍanta-vihaṅga-ṇāha-saṁsaggā // GaüḍVa.824ab [āryā]
phaṇiṇō vihala-muha-cchōha-viuṇa-rōsaṁ visūrēnti // GaüḍVa.824cd [āryā]

sambhama-calanta-diggaa-ghōlāvia-sāsa-muhala-karadaṇḍaṁ // GaüḍVa.825ab [āryā]
sēsaṭṭha-bhuaa-kula-ṇāmiaṁ va ōsaraï pāālaṁ // GaüḍVa.825cd [āryā]

ia ēsa vihua-visahara-samūha-sambhāviubbhaḍa-jasēṇa // GaüḍVa.826ab [āryā]
bubbhaï viṇaā-taṇaēṇa sa-viṇayaṁ kaṇha-bhāvammi // GaüḍVa.826cd [āryā]

avi a—

sambhama-bhamanta-vijjāharāsi-kēsara-karambiaṁ phuraï // GaüḍVa.827ab [āryā]
uṇāuddha-ṭṭhia-cihura-daṇḍa-caṇḍaṁ va gaaṇa-alaṁ // GaüḍVa.827cd [āryā]

uvvahaï bimba-ghaḍiaṁ tārā-ṇiaraṁ sasī viḍappassa // GaüḍVa.828ab [āryā]
ṇiddaya-kavalaṇa-khuḍia-ṭṭhiaṁ va dāḍhā-kaṇukkēraṁ // GaüḍVa.828cd [āryā]

rōsa-dhua-calaṇa-tēlokka-lacchi-vicchūḍha-ṇēura-cchāyaṁ // GaüḍVa.829ab [āryā]
vivarāha-kēu-bhiṇṇaṁ ravi-bimbaṁ vialaï ṇahammi // GaüḍVa.829cd [āryā]

atthakka-phuḍaṇa-vialanta-kalala-kalilaṁ va bāla-bambhaṇḍaṁ // GaüḍVa.830ab [āryā]
ravi-bimbaṁ dīsaï kiraṇa-mukka-kīlāla-jambālaṁ // GaüḍVa.830cd [āryā]

[p. 124]taddiasa-muha-ṭhṭhia-lōha-kavala-kasaṇa-ppahā-vihiṇṇaṁ va // GaüḍVa.831ab [āryā]
hēsanti rahasa-ṇivvūḍha-dhūma-kalusaṁ jaya-turaṅgā // GaüḍVa.831cd [āryā]

ia taïā khaṇa-ṇivvaḍia-bhū-laā-bhaṅga-bhaṅgurāvaṅgē // GaüḍVa.832ab [āryā]
jāē imammi bhuvaṇēsu dāruṇā āsi uppāā // GaüḍVa.832cd [āryā]

kiṁ ca—

sarahasa-sañcāra-taraṅgiōru-taralāviō suhāvēi // GaüḍVa.833ab [āryā]
ārasaṇā-guṇa-paḍibaddha-kuṇḍalō kusuma-pālambō // GaüḍVa.833cd [āryā]

ghōlaï paḍilagga-piyaṅgu-mañjarī-jāla-garuiaddhantō // GaüḍVa.834ab [āryā]
asamañjasa-lāsāyāsa-pasiḍhilō kuntala-kalāvō // GaüḍVa.834cd [āryā]

sahaï thaṇavaṭṭha-saṇṭhia-piṭṭhāaa-paṁsu-piñjara-cchāyaṁ // GaüḍVa.835ab [āryā]
ahirāma-māhavī-maula-danturaṁ damaṇaāharaṇaṁ // GaüḍVa.835cd [āryā]

paḍavāsa-paṁsu-dhūsara-dara-garuāanta-pamha-parisiḍhilā // GaüḍVa.836ab [āryā]
ghōlaï mahu-maa-pariṇāma-virala-parivāḍalā diṭhṭhī // GaüḍVa.836cd [āryā]

ia maaṇūsava-viasanta-bahala-kīlā-rasō suhāvēi // GaüḍVa.837ab [āryā]
ēassa paṇaï-bhavaṇēsu ṇava-vilāsō piā-satthō // GaüḍVa.837cd [āryā]

[p. 125]avi a—

lahu-visaya-bhāva-paḍisiddha-pasara-sambhāvaṇā-paḍikkhaliā // GaüḍVa.838ab [āryā]
jassa samattā vi guṇā ciramasamatta vva dīsanti // GaüḍVa.838cd [āryā]

aha vā // GaüḍVa.839ab [āryā]
vasuhā-sayaṇa-pahuppanta-rēṇu-paribhōa-vihuria-kavōlaṁ // GaüḍVa.839cd [āryā]
vayaṇaṁ hēmanta-miaṅka-dhūsaraṁ sāravēntīhiṁ // GaüḍVa.839ef [āryā]

asamāraṇa-mūlubbhijjamāṇa-pamhagga-maḍahia-ṇaḍālē // GaüḍVa.840ab [āryā]
alaē ṇīsāsa-ṇivēsa-jajjarē sañjamantēhiṁ // GaüḍVa.840cd [āryā]

jaha-taha-pusiaṁsu-kaṇāvalamba-mantharia-pamha-parivēsaṁ // GaüḍVa.841ab [āryā]
dēntīhĩ ahiṇavāṇanda-bāha-sōmmummuhiṁ diṭhṭhiṁ // GaüḍVa.841cd [āryā]

akkhitta-cuḍuppuddēsa-samahiāambamuvvahantīhiṁ // GaüḍVa.842ab [āryā]
ajhasuramaharaṁ vēlakkha-suṇṇa-diṇṇaṅgulī-kisalaṁ // GaüḍVa.842cd [āryā]

ia ēsa hiaa-ṇimmāa-vammahaṁ khaṇa-khalanta-viaṇāhiṁ // GaüḍVa.843ab [āryā]
rahasamummuhīhĩ dīsaï paḍivakkha-ṇarinda-bandīhiṁ // GaüḍVa.843cd [āryā]

ia uṇṇaēṇa imiṇā jaha ṇiṭhṭhaviō purā magaha-ṇāhō // GaüḍVa.844ab [āryā]
taha sīsantaṁ ēē tumāō ṇīsēsamicchanti // GaüḍVa.844cd [āryā]

[p. 126]aha vihasiūṇa saṇiaṁ sō jampaï ṇivvaḍanta-sabbhāvaṁ // GaüḍVa.845ab [āryā]
kaïyava-vimuhāiñcia hōnti visuddhāṇa hiaaïṁ // GaüḍVa.845cd [āryā]

dhīrēhĩ hiaa-ṇihiā kaha vi gamejjanti sōa-saṁvēā // GaüḍVa.846ab [āryā]
aṅgāĩ paharisō uṇa garuāṇa vi kiṁ pi taralēi // GaüḍVa.846cd [āryā]

kaṇṭhē ccia parighōlaï puṇaruttaṁ paharisāula-kkhaliā // GaüḍVa.847ab [āryā]
apahuppanti vva mahaṁ vāā pahuṇō pasaṁsāsu // GaüḍVa.847cd [āryā]

avi a—

antōvāsaṁ viaḍāamāṇa-phaṇa-maṇḍalō samuvvahaï // GaüḍVa.848ab [āryā]
pacchāccheppa-cchala-ṇinta-dīha-dēhattaṇā sēsō // GaüḍVa.848cd [āryā]

chīrāanta-ṇaha-cchavi-calaṇa-viṇimmia-paōhara-caukkō // GaüḍVa.849ab [āryā]
gūḍha-muhō kummo ccēa lahaï āvīṇa-saṇṭhāṇaṁ // GaüḍVa.849cd [āryā]

paḍhamutthaṅghaṇa-ghōlāviuddha-ghōṇāuḍēṇa paḍivaṇṇaṁ // GaüḍVa.850ab [āryā]
uttuṇḍa-taṇṇaattaṇamaïrāvēuṇṭha-kōlēṇa // GaüḍVa.850cd [āryā]

dēha-parivāḍi-pīḍā-huṅkāra-taraṅgiō viṇikkhamaï // GaüḍVa.851ab [āryā]
dhūmāantō pāāla-bahala-tama-sañcaoccēa // GaüḍVa.851cd [āryā]

[p. 127]pāālōara-maggammi bhiṇṇa-viṇivēsa-siḍhila-galiēṇa // GaüḍVa.852ab [āryā]
vubbhaï sumēruṇā taruṇa-rōaṇā-sāra-sārecchaṁ // GaüḍVa.852cd [āryā]

khaṇa-pariatta-sahāvattaṇēṇa dara-ṇiggaaṅkura-siho vva // GaüḍVa.853ab [āryā]
vaaṇuddēsō līlā-kavalia-taṇa-danturō hōi // GaüḍVa.853cd [āryā]

takkhaṇa-pīvara-pasaranta-duddha-dhārā-ṇihēṇa mūlammi // GaüḍVa.854ab [āryā]
sakulo vva vihāvijjaï bhāruvvahaṇāarā sēsō // GaüḍVa.854cd [āryā]

ia jēṇa sambhamārambha-gahia-gō-bhāva-vibbhamubbhantā // GaüḍVa.855ab [āryā]
puhaī puhaī-vaïṇā vilañchiā ṇiaa-ṇāmēṇa // GaüḍVa.855cd [āryā]

tēṇa vi imassa tulaṇā ṇa sahaï suhaanti kassa vā virasā // GaüḍVa.856ab [āryā]
saccaria-vañciāṇaṁ sēsāṇa sirī-samullāsā // GaüḍVa.856cd [āryā]

kiṁ ca—

jāṇa alaṅkārasamō vihavō maïlēi tē vi vaḍḍhantō // GaüḍVa.857ab [āryā]
vicchāēi miaṅkaṁ tusāra-varisō aṇuguṇō vi // GaüḍVa.857cd [āryā]

mōha-salāhāhĩ tahā pahuṇō pisuṇēhiṁ vēlavijjanti // GaüḍVa.858ab [āryā]
jaha ṇivvaḍiēsu vi ṇia-guṇēsu tē kimpi cintēnti // GaüḍVa.858cd [āryā]

[p. 128]sulahaṁ hi guṇāhāṇaṁ saguṇāhārāṇa ṇaṇu ṇarindāṇa // GaüḍVa.859ab [āryā]
aṇṇēsiavva-maggā kattō vi guṇā dariddāṇa // GaüḍVa.859cd [āryā]

taṁ khalu sirīe rahassaṁ jaṁ sucaria-maggaṇekka-hiaō vi // GaüḍVa.860ab [āryā]
appāṇamōsarantaṁ guṇēhĩ lōō ṇa lakkhēi // GaüḍVa.860cd [āryā]

ṇa sahanti sīla-sāraṁ dōsē viciṇanti ṇaccia vivēā // GaüḍVa.861ab [āryā]
dōsammi guṇāārē ṇavaraṁ pahuṇō ṇisammanti // GaüḍVa.861cd [āryā]

lōēhĩ agahiañcia sīlamavihava-ṭṭhiaṁ pasaṇṇaṁ pi // GaüḍVa.862ab [āryā]
sōsamuvēitahiñcia kusumaṁ va phalagga-paḍilaggaṁ // GaüḍVa.862cd [āryā]

ṇiccaṁ dhaṇa-dāra-rahassa-rakkhaṇē saṅkiṇō vi acchariaṁ // GaüḍVa.863ab [āryā]
āsaṇṇa-ṇīa-vaggā jaṁ tahavi ṇarāhivā hōnti // GaüḍVa.863cd [āryā]

pecchaha vivarīam imaṁ bahuā maïrā maēi ṇa hu thōvā // GaüḍVa.864ab [āryā]
lacchī uṇa thōvā jaha maēi ṇa tahā ira bahūā // GaüḍVa.864cd [āryā]

jē ṇivvaḍia-guṇā vi hu siriṁ gaā tē vi ṇigguṇā hōnti // GaüḍVa.865ab [āryā]
tē uṇa guṇāṇa dūrē aguṇaccia jē gaā lacchiṁ // GaüḍVa.865cd [āryā]

[p. 129]ekkē lahua-sahāvā guṇēhĩ lahiuṁ mahanti dhaṇa-riddhiṁ // GaüḍVa.866ab [āryā]
aṇṇē visuddha-cariā vihavāhi guṇē vimagganti // GaüḍVa.866cd [āryā]

parivāra-dujjaṇāiṁ pahu-pisuṇāiṁ pi hōnti gēhāiṁ // GaüḍVa.867ab [āryā]
uhaa-khalāiṁ tahaccia kamēṇa visamāĩ maṇṇetthā // GaüḍVa.867cd [āryā]

ettiamettēṇa guṇē ṇaṇu paḍivajjanti ṇivvivēā vi // GaüḍVa.868ab [āryā]
jettiamettēṇa pahū garuāṇa parammuhā hōnti // GaüḍVa.868cd [āryā]

taha ayasiṇō guṇēhiṁ jāā suaṇā jaṇammi saalammi // GaüḍVa.869ab [āryā]
dōsāaraṇaṁ pi ṇa gāravāya jaha sampaaṁ tāṇa // GaüḍVa.869cd [āryā]

gahiā guṇattaṇēṇaṁ phalanti dōsā phuḍaṁ ṇarindēsu // GaüḍVa.870ab [āryā]
dōsaccia guṇa-sambhāvaṇāe jaï tāṇa jāanti // GaüḍVa.870cd [āryā]

mūḍhē jaṇammi a-muṇia-guṇa-sāra-vivēa-vaïaruvviggā // GaüḍVa.871ab [āryā]
kiṁ aṇṇaṁ sappurisā gāmāō vaṇaṁ pavajjanti // GaüḍVa.871cd [āryā]

dukkhēhĩ dōhĩ suaṇā ahiūrijjantidiasiaṁ cēa // GaüḍVa.872ab [āryā]
supurisa-kālē a ṇa jaṁ jaṁ jāā ṇīa-kālē a // GaüḍVa.872cd [āryā]

[p. 130]sumaīṇa sucariāṇa a dēntā ālōaṇaṁ pasaṅgaṁ ca // GaüḍVa.873ab [āryā]
pahuṇō jaṁ ṇiaa-phalaṁ taṁ tāṇa phalaṁ ti maṇṇanti // GaüḍVa.873cd [āryā]

aṇṇō vi ṇāma vihavī suhāĩ līlāsahāĩ ṇivvisaï // GaüḍVa.874ab [āryā]
asamañjasa-karaṇe ccēa ṇavara ṇivvaḍaï pahubhāvō // GaüḍVa.874cd [āryā]

andōlantāṇa khaṇaṁ garuāṇa aṇāarē pahu-kaammi // GaüḍVa.875ab [āryā]
hiaaṁ khala-bahumāṇāvalōaṇē ṇavara ṇivvāi // GaüḍVa.875cd [āryā]

patthiva-gharēsu guṇiṇō vi ṇāma jaï kēvi sāvasāsa vva // GaüḍVa.876ab [āryā]
jaṇa-sāmaṇṇaṁ taṁ tāṇa kimpi aṇṇañcia ṇimittaṁ // GaüḍVa.876cd [āryā]

vaccanti vēsa-bhāvaṁ jēhiñcia sajjaṇā ṇarindāṇa // GaüḍVa.877ab [āryā]
tēhiñcia bahumāṇaṁ guṇēhĩ kiṁ ṇāma magganti // GaüḍVa.877cd [āryā]

ko vva ṇa paraṁmuhō ṇigguṇāṇa guṇiṇō ṇa kaṁ va dūmēnti // GaüḍVa.878ab [āryā]
jō vā ṇa guṇī jō vā ṇa ṇigguṇō sō suhaṁ jiaï // GaüḍVa.878cd [āryā]

jaṁ suaṇēsu ṇiattaï pahūṇa paḍivatti-ṇīsahaṁ hiaaṁ // GaüḍVa.879ab [āryā]
taṁ khu imaṁ raaṇāharaṇa-mōaṇaṁ gārava-bhaēṇa // GaüḍVa.879cd [āryā]

[p. 131]avivēa-saṅkiṇo ccēa ṇigguṇā para-guṇē pasaṁsanti // GaüḍVa.880ab [āryā]
laddha-guṇā uṇa pahuṇō bāḍhaṁ vāmā para-guṇēsu // GaüḍVa.880cd [āryā]

savvo ccia sa-guṇukkarisa-lālasō vahaï maccharucchāhaṁ // GaüḍVa.881ab [āryā]
tē pisuṇā jē ṇa sahanti ṇigguṇā para-guṇuggārē // GaüḍVa.881cd [āryā]

suaṇattaṇēṇa gheppaï thōēṇañcia parō sucariēṇa // GaüḍVa.882ab [āryā]
dukkha-pariōsiavvō appāṇō ccēa lōassa // GaüḍVa.882cd [āryā]

mottuṁ guṇāvalēvō tīraï kaha ṇu viṇaya-ṭṭhiēhiṁ pi // GaüḍVa.883ab [āryā]
mukkammi jammi so ccia viuṇaaraṁ phuraï hiaammi // GaüḍVa.883cd [āryā]

dūmijjantā hiaēṇa kiṁ pi cintēnti jaï ṇa jāṇāmi // GaüḍVa.884ab [āryā]
kiriyāsu puṇa paaṭṭanti sajjaṇā ṇāvaraddhē vi // GaüḍVa.884cd [āryā]

mahimaṁ dōsāṇa guṇā dōsā vi hu dēnti guṇa-ṇihāassa // GaüḍVa.885ab [āryā]
dōsāṇa jē guṇā tē guṇāṇa jaï tā ṇamō tāṇa // GaüḍVa.885cd [āryā]

suaṇāanti khalā vi hu suaṇā vi khalattaṇaṁ va dāvēnti // GaüḍVa.886ab [āryā]
ēso ccia sīmantō guṇāṇaṁ dūraṁ phurantāṇa // GaüḍVa.886cd [āryā]

[p. 132]saṁsēviūṇa dōsē appā tīraï guṇa-ṭṭhiō kāuṁ // GaüḍVa.887ab [āryā]
ṇivvaḍia-guṇāṇa puṇō dōsēsu maī ṇa saṇṭhāi // GaüḍVa.887cd [āryā]

suṭṭhu vi parihīṇa-guṇō suaṇō aṇṇēhĩ hōi sāmaṇṇō // GaüḍVa.888ab [āryā]
sahaārē galia-rasē vi bhūa-kajjaṁ ṭhiaṁ cēa // GaüḍVa.888cd [āryā]

kalahōāimayāiṁ ṇavaraṁ mahilāṇa dappaṇa-alāiṁ // GaüḍVa.889ab [āryā]
purisāṇa dappaṇaṁ caria-dhāriṇō sajjaṇaccēa // GaüḍVa.889cd [āryā]

vaaṇa-vimukkaṁ pi khalō aṇṇattō dāruṇattaṇaṁ vahaï // GaüḍVa.890ab [āryā]
dhārāsu muhuttiṇṇaṁ pi dharaï pharusattaṇaṁ dabbhō // GaüḍVa.890cd [āryā]

parigaa-paraguṇa-sārattaṇēṇa viuṇaṁ visūramāṇāṇa // GaüḍVa.891ab [āryā]
hōi vivēo ccia dujjaṇāṇa pisuṇattaṇa-ṇimittaṁ // GaüḍVa.891cd [āryā]

aha mōhō para-guṇa-lahuaāe jaṁ kira guṇā payaṭṭanti // GaüḍVa.892ab [āryā]
appāṇa-gāravañcia guṇāṇa garuattaṇa-ṇimittaṁ // GaüḍVa.892cd [āryā]

vubbhantē jammi guṇuṇṇaā vi lahuattaṇaṁ va pāvēnti // GaüḍVa.893ab [āryā]
kaha ṇāma ṇigguṇaccia taṁ vahanti māhappaṁ // GaüḍVa.893cd [āryā]

[p. 133]māhappē guṇa-kajjammi aguṇa-kajjē ṇibaddha-māhappā // GaüḍVa.894ab [āryā]
vivarīaṁ uppattiṁ guṇāṇa icchanti kāvurisā // GaüḍVa.894cd [āryā]

guṇa-sambhavō maō supurisāṇa saṅkamaï ṇēa hiaammi // GaüḍVa.895ab [āryā]
tēṇa aṇivvūḍha-maa vva tāṇa garuā guṇā hōnti // GaüḍVa.895cd [āryā]

tā cēa macchara-malaṁ jāva vivēō phuḍaṁ ṇa vipphuraï // GaüḍVa.896ab [āryā]
jaliaṁ ca bhaavaā huavahēṇa dhūmō a viṇiattō // GaüḍVa.896cd [āryā]

tuṅgāvalōaṇē hōi vimhaō ṇīa-daṁsaṇē saṅkā // GaüḍVa.897ab [āryā]
jaha pecchantāṇa giriṁ jahēa avaḍaṁ ṇiantāṇa // GaüḍVa.897cd [āryā]

icchāmi vimukka-guṇaṁ pisuṇāsaṅkāe kāumappāṇaṁ // GaüḍVa.898ab [āryā]
visahara-saṅkhōhukkhitta-kusuma-mālaṁ va raaṇīē // GaüḍVa.898cd [āryā]

jaṇamaṇahigīaguṇagāravaṁ pi guṇa-gavviaṁ ṇiēūṇa // GaüḍVa.899ab [āryā]
bhuvaṇārūḍha-guṇāṇa vi appā andōlaï guṇēsu // GaüḍVa.899cd [āryā]

guṇiṇō vihavārūḍhāṇa vihaviṇō guru-guṇāṇa ṇa hu kimpi // GaüḍVa.900ab [āryā]
lahuanti va aṇṇōṇṇaṁ girīṇa jē mūla-siharēsu // GaüḍVa.900cd [āryā]

[p. 134]ṇa tahā mahāguṇēsu māhappadharā havanti ṇaravaïṇō // GaüḍVa.901ab [āryā]
sāhaṅkārā jaha patthivēsu te ccēa dīsanti // GaüḍVa.901cd [āryā]

jaha jaha ṇagghanti guṇā jaha jaha dōsā a sampaï phalanti // GaüḍVa.902ab [āryā]
aguṇāarēṇa taha taha guṇa-suṇṇaṁ hōhii jaaṁ pi // GaüḍVa.902cd [āryā]

kiṁ va ṇarindēhĩ vivēa-mukka-saalāhilāsa-ṇīsaṅgā // GaüḍVa.903ab [āryā]
vihiṇō vi dhīra-paḍibaddha-pariarā hōnti sappurisā // GaüḍVa.903cd [āryā]

thōārambhē vi vihimmi āyasagge vva khaṇḍaṇamuvēnti // GaüḍVa.904ab [āryā]
sa-paripphandēṇañcia ṇīā bhami-dāru-saalaṁ va // GaüḍVa.904cd [āryā]

viṇṇāṇālōo ccia kumaīṇa visāraaṁ paāsēi // GaüḍVa.905ab [āryā]
kasaṇāṇa maṇīṇaṁ piva tēa-pphuraṇaṁ siaṁ cēa // GaüḍVa.905cd [āryā]

hiaa-viaḍattaṇēṇaṁ garuāṇa ṇa ṇivvaḍanti buddhīō // GaüḍVa.906ab [āryā]
ghōlanti mahā-bhavaṇēsu manda-kiraṇaccia paīvā // GaüḍVa.906cd [āryā]

accanta-viēēṇa vi garuāṇa ṇa ṇivvaḍanti saṅkappā // GaüḍVa.907ab [āryā]
vijjujjōō bahalattaṇēṇa mōhēi acchīiṁ // GaüḍVa.907cd [āryā]

[p. 135]jē gēṇhanti sayañcia lacchiṁ ṇa hu tē ṇa gārava-ṭṭhāṇaṁ // GaüḍVa.908ab [āryā]
tē uṇa kēvi sayañcia dāliddaṁ gheppaē jēhiṁ // GaüḍVa.908cd [āryā]

ekkē pāvanti ṇa taṁ aṇṇē parao vva tīe dīsanti // GaüḍVa.909ab [āryā]
iarāṇa mahagghāṇaṁ ca antarē ṇivasaï pasaṁsā // GaüḍVa.909cd [āryā]

maraṇamahiṇandamāṇāṇa appaṇaccēa mukka-vihavāṇa // GaüḍVa.910ab [āryā]
kuṇaï kuviō kaantō jaï vivarīaṁ su-purisāṇa // GaüḍVa.910cd [āryā]

uvaaraṇībhūa-jaā ṇa hu ṇavara ṇa pāviā pahu-ṭṭhāṇaṁ // GaüḍVa.911ab [āryā]
uvaaraṇaṁ pi ṇa jāā guṇa-guruṇō kāla-dōsēṇa // GaüḍVa.911cd [āryā]

chāyā sā ira maṇṇē aṇantarāgāmiṇō kaa juassa // GaüḍVa.912ab [āryā]
kali-kāla-bharammi vi kimpi jēṇa vimalaṁ paḍipphuraï // GaüḍVa.912cd [āryā]

visaïccēa sarahasaṁ jēsuṁ kiṁ tēhĩ khaṇḍiāsēhiṁ // GaüḍVa.913ab [āryā]
ṇikkhamaï jēsupariōsa-ṇibbharō tāĩ gēhāiṁ // GaüḍVa.913cd [āryā]

ujjhaï uāra-bhāvaṁ dakkhiṇṇaṁ karuṇaaṁ caāmuaï // GaüḍVa.914ab [āryā]
kāṇa vi samōsarantī chippaï puhavī vi pāvēhiṁ // GaüḍVa.914cd [āryā]

[p. 136]anto ccia ṇihuaṁ vihasiūṇa acchanti vimhiā tāhē // GaüḍVa.915ab [āryā]
iara-sulahaṁ pi jāhē garuāṇa ṇa kimpi sampaḍaï // GaüḍVa.915cd [āryā]

dāvēnti sajjaṇāṇaṁ icchā-garuaṁ pariggahaṁ garuā // GaüḍVa.916ab [āryā]
maaṇa-viṇivēsa-diṭṭhaṁ mahā-maṇīṇaṁ va paḍibimbaṁ // GaüḍVa.916cd [āryā]

sāhīṇa-sajjaṇā vi hu ṇīa-pasaṅgē ramanti kāurisā // GaüḍVa.917ab [āryā]
sā ira līlā jaṁ kāa-dhāraṇaṁ sulaha-raaṇāṇa // GaüḍVa.917cd [āryā]

thāma-tthāma-ṇivēsia-sirīṇa garuāṇa kaha ṇu dāliddaṁ // GaüḍVa.918ab [āryā]
ekkā uṇa kiviṇa-sirī gaā a mūlaṁ ca pamhusiaṁ // GaüḍVa.918cd [āryā]

kiviṇāṇa aṇṇa-visaē dāṇa-guṇē ahisalāhamāṇāṇa // GaüḍVa.919ab [āryā]
ṇia-cāē ucchāhō ṇa ṇāma kaha vā ṇa lajjā vi // GaüḍVa.919cd [āryā]

parihōa-sahāṇavavahu vva tāṇa ṇava-saṅgamālasā lacchī // GaüḍVa.920ab [āryā]
iarā lahiūṇa siriṁ ṇa kāma-līlā-parā tēṇa // GaüḍVa.920cd [āryā]

acchanticcia kiviṇā achivantā pāsa-gōaraṁ lacchiṁ // GaüḍVa.921ab [āryā]
parihāravaïṁ va piyaṁ maïla-cchāyaṁ ṇiacchantā // GaüḍVa.921cd [āryā]

[p. 137]paramattha-pāvia-guṇā garuaṁ pi hu palahuaṁ va maṇṇanti // GaüḍVa.922ab [āryā]
tēṇa sirīe virōhō guṇēhĩ ṇikkāraṇaṁ ṇa uṇa // GaüḍVa.922cd [āryā]

bhumaā-bhaṅgāṇattā vi suvurisaṁ jaṁ ṇa turiamalliaï // GaüḍVa.923ab [āryā]
taṁ maṇṇe dhāvantī rahasēṇa sirī parikkhalaï // GaüḍVa.923cd [āryā]

ṇaṇu ṇāsamaṇavalambā ēiccia sā vi suvurisābhāvē // GaüḍVa.924ab [āryā]
devva-vasā tēṇa sirīe hōi ṇāsaṁsiō virahō // GaüḍVa.924cd [āryā]

dhamma-pasūā kaha hōu bhaavaī vēsa-sajjaṇā lacchī // GaüḍVa.925ab [āryā]
tāō alacchio ccia lacchi-ṇihā jā aṇajjēsu // GaüḍVa.925cd [āryā]

jā viulā jāō ciraṁ jā parihōḍajjalāō lacchīō // GaüḍVa.926ab [āryā]
āāradharāṇaṁ cia tāō ṇa uṇō a iarāṇa // GaüḍVa.926cd [āryā]

avaṇēi dēi a guṇē dōsē ṇūmēi dēi a paāsaṁ // GaüḍVa.927ab [āryā]
dīsaï ēsa viruddho vva kō vi lacchīe viṇṇāsō // GaüḍVa.927cd [āryā]

samare dhārā-gōaramuvēnti jē vaïri-maṇḍalaggāṇa // GaüḍVa.928ab [āryā]
tē tammi balā khalu ṇivasirīe lacchīe chippanti // GaüḍVa.928cd [āryā]

[p. 138]apphōḍaṇāhighāa-cchalēṇa ciramekka-bhua-kaāsaṅghā // GaüḍVa.929ab [āryā]
viṇivārēnti va vīaṁ bhuaṁ pi dappēṇa sappurisā // GaüḍVa.929cd [āryā]

aṇṇōṇṇaṁ lacchiguṇāṇa ṇūṇa pisuṇā guṇaccia ṇa lacchī // GaüḍVa.930ab [āryā]
lacchī ahilēi guṇē lacchiṁ ṇa uṇō guṇā jēṇa // GaüḍVa.930cd [āryā]

lacchī-laāe mūlaṁ guṇatti ēaṁ pariṭṭhiañcēa // GaüḍVa.931ab [āryā]
jēṇa ahō-gamaṇañcēa tāṇa parivaḍḍhaṇē tīē // GaüḍVa.931cd [āryā]

ayasaṁ dāūṇa visaṇṭhulāṇa sajjhasa-visūriavvāṇa // GaüḍVa.932ab [āryā]
paḍhamañcia jīe paāĩ mahumahe ccēa khaliāiṁ // GaüḍVa.932cd [āryā]

sā caḍulā kaha ṇu guṇujjalēsu lacchī akūṇiaṁ kuṇau // GaüḍVa.933ab [āryā]
ciraālōsia-pāāla-timira-saṁvāhiaṁ diṭṭhiṁ // GaüḍVa.933cd [āryā]

jīe samārambhe ccia lacchī paḍhama-ṭṭhiā vi vivalāi // GaüḍVa.934ab [āryā]
aṇṇā tīe ccia patthaṇāe kaha ṇāma saṅghaḍaï // GaüḍVa.934cd [āryā]

dukkhābhāvō ṇa suhaṁ tāĩ vi ṇa suhāĩ jāĩ sokkhāiṁ // GaüḍVa.935ab [āryā]
mottūṇa suhāĩ suhāĩ jāĩ tāĩccia suhāiṁ // GaüḍVa.935cd [āryā]

[p. 139]suha-saṅga-gārave ccia havanti dukkhāĩ dāruṇaarāiṁ // GaüḍVa.936ab [āryā]
ālōukkarise ccia cchāyā bahalattaṇam uvēi // GaüḍVa.936cd [āryā]

suha-saṅgō suha-viṇivattiekka-cittāṇa aviraaṁ phuraï // GaüḍVa.937ab [āryā]
aṅguli-pihiāṇa ravō avvocchiṇṇo vva kaṇṇāṇa // GaüḍVa.937cd [āryā]

dūmijjantāĩ vi suhamuvēnti garuāṇa ṇiaa-dukkhēhiṁ // GaüḍVa.938ab [āryā]
rasa-bandhēhĩ kaīṇa va viiṇṇa-karuṇāĩ hiaāiṁ // GaüḍVa.938cd [āryā]

aṇṇaṇṇāĩ uvēntā saṁsāra-vahammi ṇiravasāṇammi // GaüḍVa.939ab [āryā]
maṇṇanti dhīra-hiaā vasaï-ṭṭhāṇāĩ va kulāiṁ // GaüḍVa.939cd [āryā]

sasiēhiñcia lōō dukkhaṁ lahuēi dukkha-jaṇiēhiṁ // GaüḍVa.940ab [āryā]
āyāsa-kaēhĩ karī āyāsaṁ sīarēhiṁ va // GaüḍVa.940cd [āryā]

paharisa-misēṇa bāhō jaṁ bandhu-samāgamē samuttaraï // GaüḍVa.941ab [āryā]
vocchēa-kāarāiṁ taṁ ṇūṇa galanti hiaāiṁ // GaüḍVa.941cd [āryā]

mūḍha siḍhilattaṇaṁ tē saṇēha-vāsēṇa kaha ṇu baddhassa // GaüḍVa.942ab [āryā]
bāḍhaṁ gāḍhaarāaï jō ira mottuṁ taṇantassa // GaüḍVa.942cd [āryā]

[p. 140]hōūṇa vi hanta ṇirantarāĩ dūrantarāĩ jāanti // GaüḍVa.943ab [āryā]
ummōia-rasaṇantōvamāĩ ghaḍiāĩ lōassa // GaüḍVa.943cd [āryā]

paḍhamaṁ ṇa guṇā guṇa-hēuṇō paraṁ tē taō saha guṇēhiṁ // GaüḍVa.944ab [āryā]
sampaï tāṇa guṇaccēa ṇavara hā tē uṇa ṇa santi // GaüḍVa.944cd [āryā]

kālavasā ṇāsamuvāgaassa sappurisa-jasa-sarīrassa // GaüḍVa.945ab [āryā]
aṭṭhi-lavāanti kahiṁ pi virala-viralā guṇuggārā // GaüḍVa.945cd [āryā]

thira-vāsaṇā-samutthā dōsā bandhāya ṇīa-cariāṇa // GaüḍVa.946ab [āryā]
sappurisāṇaṁ ca guṇā mōhāya ṇa jhatti viramanti // GaüḍVa.946cd [āryā]

ēsa virāō hiaaṁ jaṁ ramaï jahāgaēsu vihavēsu // GaüḍVa.947ab [āryā]
ṇibbhacchaṇaṁ tu lacchīe ṇavara thira-maccharō rāō // GaüḍVa.947cd [āryā]

so ccēa kiṁ ṇa rāō mottūṇa bahu-cchalāĩ gēhāiṁ // GaüḍVa.948ab [āryā]
purisā ramanti baddhujjharēsu jaṁ kāṇaṇantēsu // GaüḍVa.948cd [āryā]

kiṁ va sarūva-varo ccia sēvā-ṇindā-varo vva aha maggō // GaüḍVa.949ab [āryā]
jaṁ mahaï viñjha-vaṇa-gōarāṇa lōō pulindāṇa // GaüḍVa.949cd [āryā]

[p. 141]sariāō aṇēa-vihaṅgamāō tala-ṇimmalāĩ a vaṇāiṁ // GaüḍVa.950ab [āryā]
māaṅga-kalaha-muhalā giriṇō a raïṁ virallanti // GaüḍVa.950cd [āryā]

sīlēṇa jaï vi vimalō taha vi hu mā duggaaṁ jaṇaṁ chivasu // GaüḍVa.951ab [āryā]
kālantara-ṇivvaḍiaṁ vasaïccia maṅgulaṁ tammi // GaüḍVa.951cd [āryā]

kō tēsu duggaāṇaṁ guṇēsu aṇṇō kaāarō hōi // GaüḍVa.952ab [āryā]
appā vi ṇāma ṇivvēa-vimuhaaṁ jēsu dāvēi // GaüḍVa.952cd [āryā]

haraï parihīṇa-vihavassa ṇūṇa ṇia-paṇaïṇī vi appāṇaṁ // GaüḍVa.953ab [āryā]
savvaṅgamasampuṇṇassa ghaḍaï kiṁ jāmiṇī sasiṇō // GaüḍVa.953cd [āryā]

hiaa kahiṁ pi ṇisammasu kittiamāsāhaō kilimmihisi // GaüḍVa.954ab [āryā]
dīṇō vi varaṁ ekkassa ṇa uṇa saalāe puhavīē // GaüḍVa.954cd [āryā]

acchau tā vihaluddharaṇagāravaṁ kattha taṁ agaruēsu // GaüḍVa.955ab [āryā]
appāṇaassa vi piyaṁ iarā kāuṁ ṇa pāranti // GaüḍVa.955cd [āryā]

gāḍha-maa-mūḍha-hiaā lahiūṇa dhaṇaṁ guṇaṁ va jaṁ kiṁ pi // GaüḍVa.956ab [āryā]
kaha te bharihinti paraṁ appā vi hu jāṇa pamhusaï // GaüḍVa.956cd [āryā]

[p. 142]jaha pariayammi lōō taha bhujjantō vi dukkaraṁ kō vi // GaüḍVa.957ab [āryā]
pāṇi-sisirāĩ pāṇammi aṇṇahā hōnti salilāiṁ // GaüḍVa.957cd [āryā]

bhūri-guṇā viralaccia ekka-guṇō vi hu jaṇō ṇa savvattha // GaüḍVa.958ab [āryā]
ṇiddōsāṇa vi bhaddaṁ pasaṁsimōvirala-dōsaṁ pi // GaüḍVa.958cd [āryā]

sāmaṇṇa-sundarīṇaṁ vibbhamamāvahaï aviṇaoccēa // GaüḍVa.959ab [āryā]
dhūmo ccia pajjaliāhi bahumaō surahi-dārūṇa // GaüḍVa.959cd [āryā]

thōvāgaa-dōsaccia vavahāra-vahammi hōnti sappurisā // GaüḍVa.960ab [āryā]
iharā ṇīsāmaṇṇēhĩ tēhĩ kaha saṅgaaṁ hōi // GaüḍVa.960cd [āryā]

ukkariso ccēa ṇa jāṇa tāṇa kō vā guṇāṇa guṇa-bhāvō // GaüḍVa.961ab [āryā]
sō vā para-sucaria-laṅghaṇēṇa ṇa guṇattaṇaṁ taha vi // GaüḍVa.961cd [āryā]

ṇavaraṁ dōsā te ccēa jē maassa vi jaṇassasuvvanti // GaüḍVa.962ab [āryā]
ṇajjanti jiantassa vi jē ṇavara guṇā vi teccēa // GaüḍVa.962cd [āryā]

vavahāre ccia chāyaṁ ṇiēha lōassa kiṁ va hiaēṇa // GaüḍVa.963ab [āryā]
tauggamō maṇīṇa vi jō bāhiṁ sō ṇa bhaṅgammi // GaüḍVa.963cd [āryā]

[p. 143]sama-guṇa-dōsā dōsekka-daṁsiṇō santi dōsa-guṇa-vāmā // GaüḍVa.964ab [āryā]
guṇa-dōsa-vēiṇō ṇatthi jē u gēṇhanti guṇamettaṁ // GaüḍVa.964cd [āryā]

dīsaï sāmāanto vva kō vi hiaēṇa ṇimmalō taha vi // GaüḍVa.965ab [āryā]
hariañcia cūa-phalaṁ gaaṁ ca pariṇāma-paramatthaṁ // GaüḍVa.965cd [āryā]

dīsanta-ṇimmalō jaï vi kō vi kajjēṇa ṇāsamō taha vi // GaüḍVa.966ab [āryā]
piṅgaṁ pi kēsaraṁ kuṅkumassa rāēṇa sāmaṇṇaṁ // GaüḍVa.966cd [āryā]

saccaviāsaala-guṇaṁ pi sajjaṇaṁ suvurisā pasaṁsanti // GaüḍVa.967ab [āryā]
paḍibandha-ṇūmiaddhaṁ kō vā raaṇaṁ viārēi // GaüḍVa.967cd [āryā]

sōhaï adōsa-bhāvō guṇo vva jaï hōi maccharuttiṇṇō // GaüḍVa.968ab [āryā]
vihavēsuṁ va guṇēsu vi dūmēi ṭhiō ahaṅkārō // GaüḍVa.968cd [āryā]

jēṇa guṇagghaviāṇa vi ṇa gāravaṁ dhaṇa-lavēṇa rahiāṇa // GaüḍVa.969ab [āryā]
tēṇa vihavāṇa ṇamimō tēṇañcia hōu vihavēhiṁ // GaüḍVa.969cd [āryā]

daviṇōvaāra-tucchā vi sajjaṇā ettiēṇa dhīrēnti // GaüḍVa.970ab [āryā]
jaṁ tē ṇia-guṇa-lēsēhĩ dēnti kāṇaṁ pi pariōsaṁ // GaüḍVa.970cd [āryā]

[p. 144]dūmanti sajjaṇāṇaṁ pamhusia-dasāṇa tōsa-kālammi // GaüḍVa.971ab [āryā]
dāṇāara-sambhama-diṭṭha-pāsa-suṇṇāĩ viliāiṁ // GaüḍVa.971cd [āryā]

saï jāḍhara-cintāaḍḍhiaṁ va hiaaṁ ahō-muhaṁ jāṇa // GaüḍVa.972ab [āryā]
uddhura-cittā kaha ṇāma hōntu tē suṇṇa-vavasāyā // GaüḍVa.972cd [āryā]

diṇṇaṁ purā jahicchaṁ taō a dēntēhiṁ saṇṭhiamabhāvā // GaüḍVa.973ab [āryā]
gahiaṁ ca parāhintō taō a ō lōha-paṇaēṇa // GaüḍVa.973cd [āryā]

lōē amuṇia-sārattaṇēṇa khaṇamettamuvviantāṇa // GaüḍVa.974ab [āryā]
ṇiaa-vivēa-ṭhṭhaviā garuāṇa guṇā paaṭṭanti // GaüḍVa.974cd [āryā]

gēṇhau vihavaṁ avaṇēu ṇāma līlāvahē vaya-vilāsē // GaüḍVa.975ab [āryā]
dūmēi kaha ṇu devvō guṇa-pariuṭṭhāĩ hiaāiṁ // GaüḍVa.975cd [āryā]

aghaḍia-parāvalambā jaha jaha garuattaṇēṇa vihaḍanti // GaüḍVa.976ab [āryā]
taha taha garuāṇa havanti baddha-mūlāō kittīō // GaüḍVa.976cd [āryā]

āgama-lambhē vaya-pariṇaīe bhaṅgēsudhaṇa-vilāsāṇa // GaüḍVa.977ab [āryā]
thōvamasamañjasāĩ vi hiaāĩ vahanti pariṇāmaṁ // GaüḍVa.977cd [āryā]

[p. 145]ṇa sahanti ṇia-guṇā ira puraō garuāṇa ia viintantā // GaüḍVa.978ab [āryā]
ṇīāhigamē lahuā guṇāṇa bhāvañcia haranti // GaüḍVa.978cd [āryā]

asalāhaṇe khaluccia alia-pasaṁsāe dujjaṇō viuṇaṁ // GaüḍVa.979ab [āryā]
apavatta-guṇē suaṇō duhā vi pisuṇattaṇaṁ lahaï // GaüḍVa.979cd [āryā]

appāṇa-ṇivvisēso tti ēsa mē jaṁ pi bhaṇaï ṇēhēṇa // GaüḍVa.980ab [āryā]
taṁ pi khalō attha-gaīe ṭhavaï pisuṇattaṇeccēa // GaüḍVa.980cd [āryā]

uvarimahō a dharantēhĩ kavva-kaṇaujjalē alaṅkārē // GaüḍVa.981ab [āryā]
sīsaï sāra-visēsō vijjā-vihavāṇa savaṇēhiṁ // GaüḍVa.981cd [āryā]

ṇa sirī calā mahagghēsu tē ṇa te ccēa sā vi jaṁ muaï // GaüḍVa.982ab [āryā]
tē uṇa tē tañcia jaï muanti iha tīe kō dōsō // GaüḍVa.982cd [āryā]

taṇhā akhaṇḍiaccia vihavē accuṇṇaē vi lahiūṇa // GaüḍVa.983ab [āryā]
sēlaṁ pi samāruhiūṇa kiṁ va gaaṇassa ārūḍhaṁ // GaüḍVa.983cd [āryā]

puraō sirīe piya-paṅkaāe kamalāaraṁ piva raanti // GaüḍVa.984ab [āryā]
maṇṇē kiviṇā pahuṇō paṇāma-ghaḍiañjali-misēṇa // GaüḍVa.984cd [āryā]

[p. 146]kusuma-phalōsāria-pāavēhĩ viṇiatta-sauṇa-paṇaēhiṁ // GaüḍVa.985ab [āryā]
taṁ kira ṇa maañcia mahiharēhĩ jalahiṁ visantēhiṁ // GaüḍVa.985cd [āryā]

sōvāē suha-dukkhāgamammi ārambhiṇo phalamaïnti // GaüḍVa.986ab [āryā]
cintā-ṇaha-kaṇḍū-sambhavammi vihiṇō ṇa kaṇḍuyaṇē // GaüḍVa.986cd [āryā]

mōhāhibhavēṇa siriṁ cira-vōlīṇaṁ vimaggamāṇāṇa // GaüḍVa.987ab [āryā]
dūrībhavantu āgantuāō kaha mā samiddhīō // GaüḍVa.987cd [āryā]

āāra-pēsalāṇa vi havanti ēmēa vihi-ṇiōēṇa // GaüḍVa.988ab [āryā]
viṇiattīo ccia āvaīō maṇṇē samahiletti // GaüḍVa.988cd [āryā]

jammi avisaṇṇa-hiaattaṇēṇa tē gāravaṁ valagganti // GaüḍVa.989ab [āryā]
taṁ visamamaṇuppēntō garuāṇa vihī khalō hōi // GaüḍVa.989cd [āryā]

hiaassa viṇivvavaṇē iha lōe ccia samappia-phalāē // GaüḍVa.990ab [āryā]
bīaṁ para-lōa-phalaṁ ṇa raṇṇa-vasahīe saddihimō // GaüḍVa.990cd [āryā]

ramaï vihavī visēse thii-mettaṁ thōa-vittharō mahaï // GaüḍVa.991ab [āryā]
maggaï sarīramadhaṇō rōī jīe ccia kaatthō // GaüḍVa.991cd [āryā]

[p. 147]mūlē ṇibiḍāantā viraluggārā taō pasaṅgēsu // GaüḍVa.992ab [āryā]
kālēṇa saurisāṇa vi kahāṇubandhā ṇimillanti // GaüḍVa.992cd [āryā]

virasāantā bahalattaṇēṇa hiae khalanti pariōhā // GaüḍVa.993ab [āryā]
thōa-vihavattaṇēṇaṁ suhambharappaccia suṇanti // GaüḍVa.993cd [āryā]

virasammi vi paḍilaggaṁ ṇa tarijjaï kaha vi jaṁ ṇivattēuṁ // GaüḍVa.994ab [āryā]
hiaassa tassa taralattaṇammi mōhō iha jaṇassa // GaüḍVa.994cd [āryā]

hiaammi gāḍha-ghaḍiēhĩ dō vi maṇṇē samaṁ ṭhavijjanti // GaüḍVa.995ab [āryā]
buddhīō uhaya-lōammuhīō juvaīṇa thaṇaēhiṁ // GaüḍVa.995cd [āryā]

paharaï kaha ṇu aṇaṅgō kaha ṇu hu vindhanti kōsumā bāṇā // GaüḍVa.996ab [āryā]
ia kāme ccia aphuḍe phuḍāĩ tattō kaha suhāiṁ // GaüḍVa.996cd [āryā]

hiaassa ṇiṭṭhurattaṇamiṇamō kiṁ saṇṭhavēhi mahilāṇa // GaüḍVa.997ab [āryā]
attō payōharāṇaṁ vajjañcia vasaï ēāṇa // GaüḍVa.997cd [āryā]

ramaï a cariē apphullaammi khijjaï a ṇiaa-sīlēṇa // GaüḍVa.998ab [āryā]
ṇindaï a para-sahāvaṁ sihaï a lōō para-guṇāṇa // GaüḍVa.998cd [āryā]

[p. 148]magga vva dīha-dhavalā maṇṇē cihurā jaṇassa jāanti // GaüḍVa.999ab [āryā]
vōlantāṇa aṇudiṇaṁ jahāgaaṁ hiaa-bhāvāṇa // GaüḍVa.999cd [āryā]

savvaṅgaṁ viṇivēsō ṇaīi paliēhĩ ṇūṇa dāvēi // GaüḍVa.1000ab [āryā]
āsaṇṇamimammi jarā-karaṅka-bhāvaṁ sarīrammi // GaüḍVa.1000cd [āryā]

savva-tthāmōṇamiaṁ ōhuramāaḍhḍhiaṁ vali-laāhiṁ // GaüḍVa.1001ab [āryā]
dharaṇi-alāhimuhaṁ piva sarīramiṇamō jarī vahaï // GaüḍVa.1001cd [āryā]

aṅgēsu bindu-ṇibiḍā ṇivaḍaï pariṇāma-jajjarijjantī // GaüḍVa.1002ab [āryā]
tilaa-cchalēṇa maṇṇē kasaṇa-cchāya vva cihurāṇa // GaüḍVa.1002cd [āryā]

gabbhuggama-laṅghia-jovvaṇāṇa ghariṇīe vimaṇa-piya-diṭṭhaṁ // GaüḍVa.1003ab [āryā]
thaṇaāṇa duddha-dhārā-ṇihēṇa paliaṁ va ṇikkhamaï // GaüḍVa.1003cd [āryā]

saalaṁ virāma-virasattaṇēṇa dukkhaṁ suhañcia ṇa ṇāma // GaüḍVa.1004ab [āryā]
dukkhābhāvō sokkhaṁ ṇa jēṇa ṇa hu tēṇa dukkhaṁ pi // GaüḍVa.1004cd [āryā]

phuraï a phuḍō abhāvassa ēsa bhuvaṇa-cchalēṇa āārō // GaüḍVa.1005ab [āryā]
ālōaṇa-ṇivvaḍio vva ṇīla-bhāvō ṇahaalassa // GaüḍVa.1005cd [āryā]

[p. 149]ia virasamimaṁ saṁsāramāvasantāṇa vo phalamamollaṁ // GaüḍVa.1006ab [āryā]
ṇivvaḍau pāvaṇāṇaṁ guṇāṇa pahuṇō ṇisamaṇēṇa // GaüḍVa.1006cd [āryā]

avi a—

āsā-gaa-dāṇāanta-kasaṇa-kaṇṭha-ppahā-haō lahaï // GaüḍVa.1007ab [āryā]
kēsara-kalāva-karaṇiṁ so ccia siḍhilō jaḍā-ṇivahō // GaüḍVa.1007cd [āryā]

vahaï maṇi-kiraṇa-rañjia-sīsa-ṇivēsia-phaṇā-samōsariō // GaüḍVa.1008ab [āryā]
bhuaïndō paṭṭhi-pahōli-ruddha-laṅgūla-vēlambaṁ // GaüḍVa.1008cd [āryā]

tāo ccia rahasa-visaṭṭa-vaaṇa-kuharōarāō pāvēnti // GaüḍVa.1009ab [āryā]
jālāvalī-vilāsaṁ uttaṁsa-kavāla-mālāō // GaüḍVa.1009cd [āryā]

paḍimā-maggā sira-sasialāe saccavia-ṇaha-muhōiṇṇā // GaüḍVa.1010ab [āryā]
te ccia hatthēsu ṇahaṅkusattaṇaṁ ēnti ṇintūṇa // GaüḍVa.1010cd [āryā]

ia tuliumahilasantēṇa jassa bala-vibbhamaṁ ti-ṇayaṇēṇa // GaüḍVa.1011ab [āryā]
bhēsia-gōri-maïndaṁ maïnda-rūvēṇa pariṇamiaṁ // GaüḍVa.1011cd [āryā]

khuḍiā imēṇa samaraṅgaṇēsuriu-vāraṇāṇakara-daṇḍā // GaüḍVa.1012ab [āryā]
ṇāsā-vimukka-jīhāha-ruhira-dhārā visahara vva // GaüḍVa.1012cd [āryā]

[p. 150]maha-dhūma-laā ēassa sucariāhūa-tiasa-ṇāhassa // GaüḍVa.1013ab [āryā]
sura-kariṇō bahala-maambu-sāmalā sahaï saraṇi vva // GaüḍVa.1013cd [āryā]

lahuīkaā vi guṇa-gāravēṇa garuā vi ṇiaa-kula-uvvā // GaüḍVa.1014ab [āryā]
appāṇa-gāravēṇaṁ puṇō vi guruīkaā jēṇa // GaüḍVa.1014cd [āryā]

pahu-dhamma-bandhaṇē saṇṭhiassa vivarīa-sāsia-jaassa // GaüḍVa.1015ab [āryā]
karuṇā-ṇīsāsa-sahā sahanti saṁrambha-bhiuḍīō // GaüḍVa.1015cd [āryā]

aha vā // GaüḍVa.1016ab [āryā]
kummāhivēṇa dīsaï uṇṇāmia-saṅkha-raaṇa-valaēṇa // GaüḍVa.1016cd [āryā]
tiasāṇa sambhamuggāhiaggha-vatto vva salila-ṇihī // GaüḍVa.1016ef [āryā]

ummillassa vi cira-āla-mukka-ṇīsāsa-siḍhila-dēhassa // GaüḍVa.1017ab [āryā]
paṭṭhī puṇō taraṅgēhĩ laṅghiā kamaḍha-ṇāhassa // GaüḍVa.1017cd [āryā]

dīsanti kumma-tuliā ghaṇa vva puṇarutta-vijju-vipphuraṇā // GaüḍVa.1018ab [āryā]
ūsāsa-diṭṭha-tambira-kaṇṭha-cchēā mahā-mīṇā // GaüḍVa.1018cd [āryā]

pecchanti sura-daïccā ghaḍia-dharā-magga-gōra-pariṇāhaṁ // GaüḍVa.1019ab [āryā]
paṭṭhiṁ pēranta-sahāva-sāmalaṁ kamaḍha-ṇāhassa // GaüḍVa.1019cd [āryā]

[p. 151]kumma-ṭṭhiassa dīsaï jalahimmi taraṅga-bhaṅgura-ṇivēsā // GaüḍVa.1020ab [āryā]
ṇa-pahutta-rasāala-kuñcia vva paḍimā mahiharassa // GaüḍVa.1020cd [āryā]

valaïa-bhuaṅga-valayāvavīḍa-puñjia-ṇamanta-sāhaggā // GaüḍVa.1021ab [āryā]
aggēhĩ sēla-ghaḍiā mūlēhĩ dalanti duma-ṇivahā // GaüḍVa.1021cd [āryā]

bhuaāhivassa ṇihasā jhijjanti urammi khara-harantīō // GaüḍVa.1022ab [āryā]
vaṇa-gaṇṭhi-gaāō vihaṅga-ṇāha-ṇaha-kōḍi-kīlāō // GaüḍVa.1022cd [āryā]

phuṭṭanti pāavāṇaṁ raya-vitthārāvabaddha-parivēsā // GaüḍVa.1023ab [āryā]
viṇivatti-samaya-tāḍia-taḍāō pārōha-mālāō // GaüḍVa.1023cd [āryā]

aṭṭhia-giri-valaṇa-gaāgaambu-vocchiṇṇa-ṇivaḍia-taḍāō // GaüḍVa.1024ab [āryā]
pattāō viaḍa-bhāvaṁ taliṇāō vi kaḍaa-sariāō // GaüḍVa.1024cd [āryā]

parisiḍhila-viaḍa-mūlā te ccēa vahanti paḍhama-taṇu-dhārā // GaüḍVa.1025ab [āryā]
bhuaïnda-ṇihasa-vihaḍanta-vivara-mūlā jaluppīlā // GaüḍVa.1025cd [āryā]

vīsāma-mantharāanta-sēla-vocchiṇṇa-dūra-vaḍaṇāō // GaüḍVa.1026ab [āryā]
maḍahaṁ kamēṇa valayaṁ ṇijjhara-dhārāō bandhanti // GaüḍVa.1026cd [āryā]

[p. 152]pāvanti valia-vitthaa-giri-kaḍaa-ṇihaṁsaṇā taliṇa-mūlā // GaüḍVa.1027ab [āryā]
vitthāraṁ dasaṇa-cchēa-maṇḍalā diggaïndāṇa // GaüḍVa.1027cd [āryā]

ṇihasa-virikka-duma-laō jaha jaha sēlammi ghaḍaï bhuaïndō // GaüḍVa.1028ab [āryā]
taha taha dīhāantō puṇō vi valaïjjaï girimmi // GaüḍVa.1028cd [āryā]

ṇihasa-parigalia-vāsui-ṇimmōa-rayāvabaddha-parivēsō // GaüḍVa.1029ab [āryā]
kummammi hōi khaṇa-viraïālavālo vva salila-ṇihī // GaüḍVa.1029cd [āryā]

kama-laddhālōaṁ phaṇi-ṇihaṁsa-jhijjanta-taḍa-paṇaṭṭhāsu // GaüḍVa.1030ab [āryā]
ṇinti a-viṇikkhamantā vi vaṇaarā mahihara-darīsu // GaüḍVa.1030cd [āryā]

hōnti giri-valaṇa-bhāvā aṇṇaṇṇa-disā-ghaḍanta-kaḍaāṇa // GaüḍVa.1031ab [āryā]
saralaṁ pi paḍantīṇaṁ silāṇa kuḍila vva gaï-maggā // GaüḍVa.1031cd [āryā]

ucchalia-salila-pūria-gaaṇa-disā-valaya-paḍihaōāsō // GaüḍVa.1032ab [āryā]
khaṇa-tucchammi paḍiravō ṇavara samudde ccia valaggō // GaüḍVa.1032cd [āryā]

vāsui-ṇihasummūlia-pakkha-cchēa-vaṇa-gaṇṭhi-ṇivvaḍiā // GaüḍVa.1033ab [āryā]
ṇivaḍanti sēla-kaḍaāō vajja-dhārā-taḍa-kkhaṇḍā // GaüḍVa.1033cd [āryā]

[p. 153]pasaranti valantōahi-maṇḍalaïjjanta-kaḍḍhia-sarīrā // GaüḍVa.1034ab [āryā]
suṅkāra-saraliāvatta-pasiḍhilā ṇavara bhuaïndā // GaüḍVa.1034cd [āryā]

taru-valia-laā-lacchiṁ lahantisēlammi kaḍaa-sariāō // GaüḍVa.1035ab [āryā]
ummōia-vāsui-ṇihasa-magga-sandāṇia-jalāō // GaüḍVa.1035cd [āryā]

kaḍaēhĩ tahēa mahī-siharēhĩ ṇahaṁ va pelliaṁ giriṇō // GaüḍVa.1036ab [āryā]
allīṇaṁ ṇavara disāhĩ ṇihasa-taṇuammi majjhammi // GaüḍVa.1036cd [āryā]

kumma-viṇihiṭṭha-mūlo bhuaāhiva-ṇihasa-taṇuiāhōō // GaüḍVa.1037ab [āryā]
kaha-kaha vi paḍhama-ṇimiō suhēṇa ōsāriō sēlō // GaüḍVa.1037cd [āryā]

ghaḍiaṁ mandara-dara-dūmiammi saṅkhuhia-jalahi-taṇṇāaṁ // GaüḍVa.1038ab [āryā]
sisirōvaāra-paṅkaṁ va kumma-vīḍhammi mahi-veḍhaṁ // GaüḍVa.1038cd [āryā]

ia kama-ṇimmahiāmukka-vihura-khīrōa-sarahasuvvūḍhā // GaüḍVa.1039ab [āryā]
lacchī ajjavi vaccha-tthala-ṭṭhiā vubbhaï imēṇa // GaüḍVa.1039cd [āryā]

kiṁ ca—

dīsaï kara-tāḍaṇa-mūḍha-ruhira-saṅgalia-sāmala-cchāyaṁ // GaüḍVa.1040ab [āryā]
hiaa-ṭṭhia-viraha-huāsa-dhūma-maïlaṁ va thaṇavaṭṭhaṁ // GaüḍVa.1040cd [āryā]

[p. 154]vaaṇuvvahaṇa-ṇivēsia-karuddha-ṇaha-maṇi-maūha-vocchēē // GaüḍVa.1041ab [āryā]
sandhanti ṇirañjaṇa-ṇimmalāo thōraṁsu-dhārāō // GaüḍVa.1041cd [āryā]

ghaṇa-lambālaa-mālā-ṇirōha-khaṇametta-puñjaïjjantā // GaüḍVa.1042ab [āryā]
umhavia-gaṇḍavāsaṁ cakkalaïjjanti ṇīsāsā // GaüḍVa.1042cd [āryā]

ia līlā-rōsuggama-visamia-bhumaammi jammi vubbhanti // GaüḍVa.1043ab [āryā]
vēri-ramaṇīhĩ vēhavva-lambha-vihurāĩ aṅgāiṁ // GaüḍVa.1043cd [āryā]

jassa muha-māruāhaa-visanta-bhuvaṇantarēṇa uarāō // GaüḍVa.1044ab [āryā]
vubbhaï va aṇṇa-bambhaṇḍa-ḍambarō pañcaaṇṇēṇa // GaüḍVa.1044cd [āryā]

sō ēsa kēsavō uvasamuddamuddāma-dāviāyāmē // GaüḍVa.1045ab [āryā]
aha sōhaï sēsammi vaṇiaammi jasammiviṇisaṇṇō // GaüḍVa.1045cd [āryā]

aha vā // GaüḍVa.1046ab [āryā]
bhāruvvahaṇā-joggāarēṇa tārēhĩ ṇaha-maūhēhiṁ // GaüḍVa.1046cd [āryā]
sēsa-sisūhĩ va calaṇāravinda-ghaḍiēhĩ sōhantiṁ // GaüḍVa.1046ef [āryā]

bhuaïnda-phaṇā-maṇḍala-ṇivēsa-paḍilagga-raaṇa-rāaṁ va // GaüḍVa.1047ab [āryā]
calaṇa-juamāvahantiṁ pajjattālattaa-cchāyaṁ // GaüḍVa.1047cd [āryā]

[p. 155]līlā-ghōlāvia-calaṇa-muhala-mañjīra-rava-milantēhiṁ // GaüḍVa.1048ab [āryā]
vubbhantiṁ sēsa-phaṇā-valaēhĩ va rāahaṁsēhiṁ // GaüḍVa.1048cd [āryā]

kāraṇa-kiri-khandhukkhēva-lagga-parikavila-kēsara-cchāyaṁ // GaüḍVa.1049ab [āryā]
vahamāṇiṁ kiraṇa-kalāvamiriṇa-rasaṇā-guṇuggiṇṇaṁ // GaüḍVa.1049cd [āryā]

sēvijjantiṁ sa-raaṇa-rasaṇā-paḍiṇivvaḍanta-paḍimēṇa // GaüḍVa.1050ab [āryā]
āḍhatta-rōhaṇuddalaṇa-vaïarēṇaṁ piva jaṇēṇa // GaüḍVa.1050cd [āryā]

ṇāhi-vivarēṇa kāraṇa-varāha-dāḍhā-vahēṇa va sahantiṁ // GaüḍVa.1051ab [āryā]
pāāla-tamubbhēāamāṇa-rōmāvalīēṇa // GaüḍVa.1051cd [āryā]

ajjavi aṇaha-ṭṭhia-rāma-ramaṇi-ṇiggamaṇa-sīra-maggaṁ va // GaüḍVa.1052ab [āryā]
uaramahirāma-vali-vīi-bhaṅga-visamaṁ paāsēntiṁ // GaüḍVa.1052cd [āryā]

sōhantiṁ hārāvali-valanta-rōmāvalī-taraṅgēṇa // GaüḍVa.1053ab [āryā]
jauṇā-saṅgaa-gaṅgā-sottēṇa va majjhaēsēṇa // GaüḍVa.1053cd [āryā]

lāyaṇṇa-paripphuramāṇa-pariaṇukkhitta-cāmara-caēhiṁ // GaüḍVa.1054ab [āryā]
antō-pāaḍa-bhūruha-mūla-kalāvaṁ va daṁsantiṁ // GaüḍVa.1054cd [āryā]

[p. 156]pahu-daṁsaṇa-rasa-pasaria-sasēa-rōmañca-sañcaya-ṇihēṇa // GaüḍVa.1055ab [āryā]
salilāhaa-dēsūsa[siaṁ] bīa-laaṁ va daṁsantiṁ // GaüḍVa.1055cd [āryā]

antōvariṁ ca parisaṇṭhiēṇa ṇaha-ṇiṇṇaāe va jalēṇa // GaüḍVa.1056ab [āryā]
paḍimā-paḍiēṇa siaṁsuēṇa saṁvalia-thaṇa-bimbaṁ // GaüḍVa.1056cd [āryā]

kaṇṭha-kusumēsu bahusō līṇuḍḍīṇēhĩ mahuara-kulēhiṁ // GaüḍVa.1057ab [āryā]
āyāsiaṅga-lēhaṁ savakkha-sēlēhĩ va puṇō vi // GaüḍVa.1057cd [āryā]

muttā-pērantattaṇa-pāvia-pāāra-maṇḍala-guṇēhiṁ // GaüḍVa.1058ab [āryā]
divva-purēhĩ va maṇi-kuṇḍalēhĩ sambhāviābhōaṁ // GaüḍVa.1058cd [āryā]

kuṇḍala-sasi-sūrantara-ṇisaṇṇa-kabarī-ṇisā-viṇīladdhaṁ // GaüḍVa.1059ab [āryā]
muha-maṇḍalaṁ sumēruṁ va kaṇaa-gōraṁ paāsēntiṁ // GaüḍVa.1059cd [āryā]

savvattō hāra-maūha-daṇḍa-paḍiaggiaṅga-bhāvēṇa // GaüḍVa.1060ab [āryā]
ummilla-ṇimmalāṇēa-paha-samūhaṁ va dīsantiṁ // GaüḍVa.1060cd [āryā]

avaaṁsa-kusuma-ṇīsandamāṇa-raa-bindu-kalia-mūlēṇa // GaüḍVa.1061ab [āryā]
gaṇḍatthalēṇa dara-galia-rēṇu-bhāvēṇa va sahantiṁ // GaüḍVa.1061cd [āryā]

[p. 157]mālā-valaēhĩ païṇṇa-surahi-kabarī-laaṁ mahuarāṇa // GaüḍVa.1062ab [āryā]
vēṇī-bandhēhĩ va bahu-ṇarinda-vēhavva-pisuṇēhiṁ // GaüḍVa.1062cd [āryā]

ia suvvaï ēsō ira sarīra-bhāva-parisaṇṭhiaṁ bahusō // GaüḍVa.1063ab [āryā]
paccakkhañcia dēviṁ puhaïṁ pulaēi pīḍāsu // GaüḍVa.1063cd [āryā]

kiṁ ca—

sīsaï va jassa tārāṇusāri-ṇiggaa-kalaṅka-valaēṇa // GaüḍVa.1064ab [āryā]
atti-ṇayaṇāhi ajja vi samubbhavō ṇiaa-bimbēṇa // GaüḍVa.1064cd [āryā]

vaṁsammi tassa raaṇī-ramaṇassa purā pariṭṭhiā pahuṇō // GaüḍVa.1065ab [āryā]
jē tāṇa aha paṇāmō ēsō uṇa kimpi ṇivvaḍiō // GaüḍVa.1065cd [āryā]

avi a—

sajjhasa-saṁvēummīlaṇē vi alasummuhā samuttaraï // GaüḍVa.1066ab [āryā]
diṭṭhī paharisa-viralāamāṇa-pamhantarālēsu // GaüḍVa.1066cd [āryā]

tattōhutta-gaāgaa-hiaa-vahāanta-ṇaha-maūhēṇa // GaüḍVa.1067ab [āryā]
kara-kisalaēṇa lōlaṁsuammi thaṇa-maṇḍalē vasiaṁ // GaüḍVa.1067cd [āryā]

gāḍha-jahaṇa-tthala-kkhalaṇa-muhala-maṇi-kiṅkiṇīamukkampō // GaüḍVa.1068ab [āryā]
paḍikusumandōlia-kaṇṭha-dāmamaṅgaṁ taraṅgēi // GaüḍVa.1068cd [āryā]

[p. 158]ia ṇivvattia-sejjā-pariṇayaṇāṇa paḍivakkha-kumarīṇa // GaüḍVa.1069ab [āryā]
jāanti jassa puraō sa-sajjhasā vammaha-viārā // GaüḍVa.1069cd [āryā]

kēūra-maragaoggiṇṇa-kiraṇa-kalilē bhuammi appāṇaṁ // GaüḍVa.1070ab [āryā]
sā jassa viṇōēi va ṇaliṇi-vaṇukkaṇṭhiā lacchī // GaüḍVa.1070cd [āryā]

ahiārāṇala-kuṇḍamba-maṇḍalaṁ tāva ṇaṁ samakkamaï // GaüḍVa.1071ab [āryā]
timiraṁ kulamiva tārā-phaṇa-raaṇavahaṁ visaharāṇa // GaüḍVa.1071cd [āryā]

puhaī-vaïṇō amhē saccariāvēaṇammi kē tassa // GaüḍVa.1072ab [āryā]
suvvaï ṇa-pahuttañcia tassa vi phaṇiṇō muha-sahassaṁ // GaüḍVa.1072cd [āryā]

taha vi ṇisāmēha ṇarāhivassa bhua-dappa-dappaṇaṁ ēaṁ // GaüḍVa.1073ab [āryā]
raaṇi-viramammi ṇavaraṁ purumilla-ṇarinda-ṇiṭṭhavaṇaṁ // GaüḍVa.1073cd [āryā]

sāhijjaï gauḍa-vahō ēsa maē sampaaṁ mahārambhō // GaüḍVa.1074ab [āryā]
ṇisuē muanti dappaṁ jammi ṇarindā kaïndā a // GaüḍVa.1074cd [āryā]

ettāhē uṇa raviṇō uvvattia-kamaḍha-piṅgala-cchāō // GaüḍVa.1075ab [āryā]
parighōlaï vialia-kiraṇa-kandalō bimba-pariṇāhō // GaüḍVa.1075cd [āryā]

[p. 159]ēe chāyā-pariatta-muhala-pārāvaā pasajjanti // GaüḍVa.1076ab [āryā]
giri-kuñjuṇṇidda-maïnda-ṇandiṇō raṇṇa-pērantā // GaüḍVa.1076cd [āryā]

maïlijjaï diasāhiva-kiraṇāiṇṇattha-sēla-galiēhiṁ // GaüḍVa.1077ab [āryā]
āyasa-rasa-visarēhĩ va chāyā-maggēhĩ mahi-veḍhaṁ // GaüḍVa.1077cd [āryā]

sariāṇa ṇirantara-milia-vihaa-ṇivahōvarōha-muccantā // GaüḍVa.1078ab [āryā]
uvvellanti va ṇivvaḍia-maṇḍalā puliṇa-vitthārā // GaüḍVa.1078cd [āryā]

dūrattaṇa-paḍhama-ṇiatta-gō-haṇā hōnti ṇaara-maggēsu // GaüḍVa.1079ab [āryā]
sālamba-diṇaaraccēa dhūsarā diasa-pariṇāmā // GaüḍVa.1079cd [āryā]

thōamiva viaḍa-gamaṇā garuāanta-jahaṇālasamuvēnti // GaüḍVa.1080ab [āryā]
dhēṇu-dhavalīō paṇhua-pīṇāpīṇā vaṇantāō // GaüḍVa.1080cd [āryā]

saṁvelliūṇa ekkaṁ diasārambha-paḍisāriaṁ viñjhō // GaüḍVa.1081ab [āryā]
viiaṁ pakkhaṁ va puṇō chāyā-valayaṁ pasārēi // GaüḍVa.1081cd [āryā]

andōlaï diṇa-lacchī pacchima-sēla-tthalāvalambāsu // GaüḍVa.1082ab [āryā]
jaraḍha-sara-gaṇṭhi-rēhāruṇāsu ravi-kiraṇa-mālāsu // GaüḍVa.1082cd [āryā]

[p. 160]paccha-ṭṭhiāavattaṇa-suṇṇaïa-gavakkha-magga-païrikkā // GaüḍVa.1083ab [āryā]
jāā samujjalālekkha-sundarā mandiraddhantā // GaüḍVa.1083cd [āryā]

taṁsāgaa-raviara-ṇivvaḍanta-mūlantarāla-viaḍāiṁ // GaüḍVa.1084ab [āryā]
viralāanti va chāyā-ṇiggama-siḍhilāĩ raṇṇāiṁ // GaüḍVa.1084cd [āryā]

sēlagga-khaṇa-vihattā ravi-vaḍaṇa-kamēṇa dūramucchaliā // GaüḍVa.1085ab [āryā]
ghamma-cchēā iva tāraattaṇaṁ ēnti maulintā // GaüḍVa.1085cd [āryā]

ēnti gaha-mottiaḍḍhē paōsa-sīhāhaē diṇēhammi // GaüḍVa.1086ab [āryā]
lhasia-ṭṭhia-ruhirāamba-kumbha-karaṇiṁ ravi-miaṅkā // GaüḍVa.1086cd [āryā]

jāmavaī-muha-bhariē sañjjhā-maïrāe diṇaarāhārē // GaüḍVa.1087ab [āryā]
āāsa-kēsaraṁ danturēnti ṇakkhatta-kusumāiṁ // GaüḍVa.1087cd [āryā]

āava-kilanta-mahisacchi-kōṇa-sōṇāavaṁ diṇantammi // GaüḍVa.1088ab [āryā]
uvvattaï raviṇo bhū-kalamba-puḍa-pāḍalaṁ bimbaṁ // GaüḍVa.1088cd [āryā]

sañjjhālattaa-dhariammi uaha jalaṇōvale vva ravi-bimbē // GaüḍVa.1089ab [āryā]
ṇivvaḍaï dhūma-lēha vva māsalā jāmiṇi-cchāyā // GaüḍVa.1089cd [āryā]

[p. 161]jāaṁ va dhūma-sañcaya-kalusāruṇa-kiraṇa-danturaṁ raviṇō // GaüḍVa.1090ab [āryā]
timirōvaāra-mujjhanta-visama-sañjjhāavaṁ bimbaṁ // GaüḍVa.1090cd [āryā]

kālī-kaa-sarasa-gala-cchēa-mahā-mahisa-vibbhamō milaï // GaüḍVa.1091ab [āryā]
atthāambira-ravi-bimba-cumbiō timira-saṅghāō // GaüḍVa.1091cd [āryā]

lahaï sa-sandaṇa-turaō timirakkamanta-piñjara-sarīrō // GaüḍVa.1092ab [āryā]
mahumahaṇa-gāravuvvatta-piccha-garula-cchaviṁ sūrō // GaüḍVa.1092cd [āryā]

jāē ṇirāavē diṇaarammi giri-rēṇu-pāḍala-maūhē // GaüḍVa.1093ab [āryā]
ghōlaï milanta-timirā kulīra-kavilā diṇa-cchāyā // GaüḍVa.1093cd [āryā]

ṇia-kara-kiliñca-ṇīḍatthamattha-giri-pāavāhi ravi-bimbaṁ // GaüḍVa.1094ab [āryā]
ṇivaḍaï sañjhā-kalalolla-vihaa-ṇāhaṇḍa-piṇḍaṁ va // GaüḍVa.1094cd [āryā]

thōuvvattaṇa-lakkhia-sañjjhāruṇa-gaaṇa-tālu-pērantō // GaüḍVa.1095ab [āryā]
kavalēi paōsa-karī vihāṇa-piṇḍaṁ va ravi-bimbaṁ // GaüḍVa.1095cd [āryā]

ṇaha-vaṭṭhaṁ dūruṇṇaa-sañjjhā-parivēsa-pariaraṁ sahaï // GaüḍVa.1096ab [āryā]
ahiṇava-paḍibandhāamba-bimba-viaḍāvaḍa-cchāyaṁ // GaüḍVa.1096cd [āryā]

[p. 162]purumilla-disā-gaa-timiramavara-bhāāvalambi-ravi-bimbaṁ // GaüḍVa.1097ab [āryā]
garulamiva gahia-gaa-kummamuaha paritambiraṁ gaaṇaṁ // GaüḍVa.1097cd [āryā]

palhatthaï timira-mahā-varāha-paḍipelliō sumēru vva // GaüḍVa.1098ab [āryā]
sañjjhālōō paḍilagga-kēsarāanta-ravi-kiraṇō // GaüḍVa.1098cd [āryā]

viaḍaṇḍammi va ravi-maṇḍalammi mukkammi paḍhamamaruṇaṅkē // GaüḍVa.1099ab [āryā]
ṇaha-siri-viṇaāe sasī vubbhaï vīaṇḍa-piṇḍo vva // GaüḍVa.1099cd [āryā]

āsāra-pasara-saralā tālī-vaṇa-daṇḍa-dhūsarā hōnti // GaüḍVa.1100ab [āryā]
gandhavva-purāārā ṇirāavā ravi-ara-ṇivēsā // GaüḍVa.1100cd [āryā]

rēhāvasēsa-diṇaara-maūha-ṇivvaḍia-daṇḍa-paḍibandhā // GaüḍVa.1101ab [āryā]
jālāaï sālōā avara-disā bhuvaṇa-bhavaṇassa // GaüḍVa.1101cd [āryā]

gaaṇa-mahi-veḍha-ṇīlō majjhē sañjjhāvasēsa-paḍibhiṇṇō // GaüḍVa.1102ab [āryā]
ghōlaï khajjūra-kkhandha-pāḍalō timira-saṅghāō // GaüḍVa.1102cd [āryā]

dīsaï disāsu tārā-saharī-jālāvilā timira-lēhā // GaüḍVa.1103ab [āryā]
ravi-paḍaṇa-sambhamārambha-rahasa-calia vva kālindī // GaüḍVa.1103cd [āryā]

[p. 163]sāyaṁ milanti kama-ṇivvaḍanta-tama-maṇḍalāvauṇṇāō // GaüḍVa.1104ab [āryā]
āsaṇṇa-bhāva-pāaḍa-ṇiaa-gaïndāō va disāō // GaüḍVa.1104cd [āryā]

ūsasia-sāmalāruṇa-tama-vellī-mūla-lakkhiaṁ kōvi // GaüḍVa.1105ab [āryā]
gaaṇa-cchalaruṇayakañcamindubimbaṁ samuddharaï // GaüḍVa.1105cd [āryā]

hōnta-vasuhāhiva-kahā-kōūhala-kaḍḍhiāō va milanti // GaüḍVa.1106ab [āryā]
diasa-virāma-cchavi-dhūsarāō samaaṁ cia disāō // GaüḍVa.1106cd [āryā]

bahalattaṇa-kuharūsasia-tama-sihā-laṅghaṇōṇaucchaṅgā // GaüḍVa.1107ab [āryā]
dēnti thaluddēsaccia thōālōā darī-saṅkaṁ // GaüḍVa.1107cd [āryā]

ālōō parighōlaï sasiṇo chāyā-ṇivēsa-vocchiṇṇō // GaüḍVa.1108ab [āryā]
maliṇāṇusāra-pasaria-kasaṇa-cchavi-magga-sabalo vva // GaüḍVa.1108cd [āryā]

dīsaï ṇisāsu tārā-ṇihēṇa phuḍia-virala-ṭṭhia-kavālaṁ // GaüḍVa.1109ab [āryā]
bambhaṇḍagga-puḍaṁ piva kālantara-jajjaraṁ gaaṇaṁ // GaüḍVa.1109cd [āryā]

jāāō kama-pasammanta-dhūma-raa-ṇiggamāvarōhāō // GaüḍVa.1110ab [āryā]
ārūḍha-paōsāō vi pavirala-timirāō va disāō // GaüḍVa.1110cd [āryā]

[p. 164]mūḍha-sasi-diṇaarālōa-majjha-puñjijjamāṇa-tama-kasaṇaṁ // GaüḍVa.1111ab [āryā]
sañjāamuhaa-dhārā-ṇimmala-khaggōvamaṁ gaaṇaṁ // GaüḍVa.1111cd [āryā]

pērantēsu darābaddha-timiramōsukka-kamala-parisāmaṁ // GaüḍVa.1112ab [āryā]
ābhāi lāvaa-vahū-vaccha-kasāya-ppahaṁ gaaṇaṁ // GaüḍVa.1112cd [āryā]

gaha-ṇivaha-bindu-sandōha-samia-sañjjhāṇalō samukkhivaï // GaüḍVa.1113ab [āryā]
uaya-supaṇṇō gaaṇammi amaa-kalasaṁ va sasi-bimbaṁ // GaüḍVa.1113cd [āryā]

tama-mahuara-jāluppaaṇa-paaḍa-maa-maṇḍalaṁ ṇisā-vaïṇō // GaüḍVa.1114ab [āryā]
bimbaṁ māhavamiva piṇḍa-khaṇḍamāvāḍalaṁ uaha // GaüḍVa.1114cd [āryā]

ukkhippaï gaaṇa-tulā-daṇḍēṇa samūsasanta-kara-kēū // GaüḍVa.1115ab [āryā]
pacchā ravi-piṇḍa-bharōṇaēṇa kalaso vva sasa-indhō // GaüḍVa.1115cd [āryā]

saṁṇaddha-maaṇa-sāhijja-jāa-saṁrambha-pāḍalō ṇīi // GaüḍVa.1116ab [āryā]
parivēsa-cchala-maṇḍalia-cāva-valao vva hariṇaṅkō // GaüḍVa.1116cd [āryā]

pāvaï uayāambō dara-siḍhila-kkhalia-taliṇa-tama-lēhō // GaüḍVa.1117ab [āryā]
lhasia-viṇīlaṁsua-matta-halaharāhaṁ ṇisā-ṇāhō // GaüḍVa.1117cd [āryā]

[p. 165]avi a—

takkhaṇa-kāmiaṇāṇia-mahu-casaōaraṇa-laddha-rāaṁ va // GaüḍVa.1118ab [āryā]
ubbhijjaï bimbaṁ saṅkha-ṇāhi-sōṇaṁ ṇisā-vaïṇō // GaüḍVa.1118cd [āryā]

ūsasaï vilōla-karattaṇēṇa paṅkaa-viṇāsa-buddhīē // GaüḍVa.1119ab [āryā]
rahasummūlia-parilambi-bisa-kalāvo vva sasa-indhō // GaüḍVa.1119cd [āryā]

ia jampiūṇa sayaṇāvalambiṇā tēṇa dēva-cariāṇa // GaüḍVa.1120ab [āryā]
āvēaṇammi appā a-pahuppanto vva paḍivaṇṇō // GaüḍVa.1120cd [āryā]

jāo ccia kāavvē ucchāhēnti garuāṇa kittīō // GaüḍVa.1121ab [āryā]
tāo ccia ataha-ṇivēaṇēṇaalasēnti hiaāiṁ // GaüḍVa.1121cd [āryā]

ṇavaria kē vāvārā pavaṭṭiuṁ paattā // GaüḍVa.1122ab [āryā]
kāmō vara-kāmi-aṇaṁ kēsara-uvvēhĩ bhindaï sarēhiṁ // GaüḍVa.1122cd [āryā]
iara-jaṇa-bāṇa-kajjammi kuṇaï hēyāĩ kusumāiṁ // GaüḍVa.1122ef [āryā]

kīe vi ahiṇava-bhumaā-ṇaḍāla-parisuddhi-laddha-pariṇāhaṁ // GaüḍVa.1123ab [āryā]
ahia-pihu-lōaṇa-juaṁ visēsa-tāraṁ muhaṁ sahaï // GaüḍVa.1123cd [āryā]

vīābharaṇā a-kaaṇṇa-maṇḍaṇā ahiharanti ramaṇīō // GaüḍVa.1124ab [āryā]
suṇṇāō va kusuma-phalantarammi sahaāra-vallīō // GaüḍVa.1124cd [āryā]

[p. 166]gahia-vivihaṅgarāō akaañjaṇa-jhasura-mañjarī-raaṇō // GaüḍVa.1125ab [āryā]
pāvaï asamattālekkha-vibbhamaṁ kāmiṇī-satthō // GaüḍVa.1125cd [āryā]

kōlīkaa-kālāaru-dhūmuppīla-cchalēṇa paḍihāi // GaüḍVa.1126ab [āryā]
ramaṇāhisāraṇē kāvi paharisāliṅgia-tama vva // GaüḍVa.1126cd [āryā]

ūru-juaṁ malaya-bhavaṅgarāa-viṇivēsa-dara-samūsasiaṁ // GaüḍVa.1127ab [āryā]
guru-jahaṇuvvahaṇa-sahaṁ kaaṁ thōraṁ thaṇavaīhiṁ // GaüḍVa.1127cd [āryā]

lakkhijjaï sīsē sarasamēva kaṇṭhē payōharumhaviaṁ // GaüḍVa.1128ab [āryā]
visamaṁ kusumābharaṇaṁ sama-kāla-kaaṁ pi juvaīṇa // GaüḍVa.1128cd [āryā]

thaṇa-paḍimāgaa-pariṇīla-jāliā-maṇḍaṇaṁ varō ēi // GaüḍVa.1129ab [āryā]
vammaha-sara-saṅkā-hiaa-gahia-kavaaṁ va ṇava-vahuaṁ // GaüḍVa.1129cd [āryā]

aviyōa-gamia-diasaṁsama-gahia-pasāhaṇaṁ paōsammi // GaüḍVa.1130ab [āryā]
sōhaï raāviaṇhaṁ sayaṇāgamaṇūsuaṁ mihuṇaṁ // GaüḍVa.1130cd [āryā]

galiummaūha-pihu-hēma-mēhalā-valaya-māliṇī kāvi // GaüḍVa.1131ab [āryā]
vammaha-bhayāhisandhia-sihi-pāāra vva paḍihāi // GaüḍVa.1131cd [āryā]

[p. 167]ṇa sahijjaï kāmi-aṇēṇa viraha-viaṇā-visaṇṭhulaṅgēṇa // GaüḍVa.1132ab [āryā]
sasiṇō ravi-maṇḍala-sampavēsa-tattaṁ va kara-jālaṁ // GaüḍVa.1132cd [āryā]

jāāĩ dulaha-daïāṇurāa-raṇaraṇaa-mukka-thāmāṇa // GaüḍVa.1133ab [āryā]
taṇuāantāĩ vi kāmiṇīṇa garuāĩ aṅgāiṁ // GaüḍVa.1133cd [āryā]

avi a—

paḍirōhi-kaṇṇa-pallava-paṇollaṇatthaṁ va tulia-bhumaaggā // GaüḍVa.1134ab [āryā]
agghaï ṇimēsa-ṇiyamaṇa-phuranta-pamhāurā diṭṭhī // GaüḍVa.1134cd [āryā]

ṇamaï ṇaḍālañcia lajjiēsu kara-malia-kaṇṭha-kusumēsu // GaüḍVa.1135ab [āryā]
uvvatta-pamha-cumbia-puḍāĩ ṇa hu ṇāma acchīiṁ // GaüḍVa.1135cd [āryā]

hattho ghōlaï daṁsaṇasamaōsāria-ṇiriṅgi-viṇivēsō // GaüḍVa.1136ab [āryā]
bāṇīkaacchi-sandhāṇa-gahia-savaṇāvaāso vva // GaüḍVa.1136cd [āryā]

lajjōṇaa-vaaṇālakkhiekka-dara-viasiāharantāiṁ // GaüḍVa.1137ab [āryā]
gamaṇammi vi ābajjhanti valia-majjhāĩ diṭṭhāiṁ // GaüḍVa.1137cd [āryā]

ia kāmiṇīṇa piyaama-samāgamummillamāṇa-maaṇāṇa // GaüḍVa.1138ab [āryā]
sajjhasa-paḍibaddha-rasāĩ hōnti līlāiavvāiṁ // GaüḍVa.1138cd [āryā]

[p. 168]lalaṇā vallahahuttaṁ vilāsa-bisa-maṇḍaṇāō vōlēnti // GaüḍVa.1139ab [āryā]
ṇīsaṅkañcia bandīkaïndu-kiraṇāo vva ṇisāsu // GaüḍVa.1139cd [āryā]

sarasa-maa-tambimāhaa-kisalaya-mālāamāṇa-pamhāiṁ // GaüḍVa.1140ab [āryā]
ramaṇa-pavēsatthaṁ piva piyāṇa viasanti acchīiṁ // GaüḍVa.1140cd [āryā]

avahīria-piyaamahutta-gamaṇa-bhaya-diṇṇa-saṅkhalāiṁ va // GaüḍVa.1141ab [āryā]
kajjalia-bāha-lēhāĩ hōnti kīē vi acchīiṁ // GaüḍVa.1141cd [āryā]

thōēṇa vi dūmijjaï ṇa lēi garuaṁ pi ṇāma-mantakkhaṁ // GaüḍVa.1142ab [āryā]
ia asamañjasa-hiaō hōi siṇēhēṇa juvaï-jaṇō // GaüḍVa.1142cd [āryā]

valiuddha-kavōla-ghaḍanta-canda-bimbāṇa māṇaïttīṇa // GaüḍVa.1143ab [āryā]
antō dīsaï va ṇirōha-puñjiō hāsa-vicchaḍḍō // GaüḍVa.1143cd [āryā]

sāsukkhaa-raa-lahuia-samūsasantuppalōṇaa-muhammi // GaüḍVa.1144ab [āryā]
casaammi kāvi parisēsa-māṇa-garuī cirā piaï // GaüḍVa.1144cd [āryā]

ahilāsā rahasa-viṇiggaēṇa kāmēsu-jajjaraṅgēṇa // GaüḍVa.1145ab [āryā]
kuvalaya-ṇālēṇa mahuṁ hiaēṇa va kāvi āpiaï // GaüḍVa.1145cd [āryā]

[p. 169]cira-saṇṭhiō vivialaï māṇō cira-vialiō vi saṅghaḍaï // GaüḍVa.1146ab [āryā]
vivarīa-rasaṁ kīlēi mahu-maōkāmiṇi-aṇammi // GaüḍVa.1146cd [āryā]

akhalia-sarīra-vaaṇō sahāva-hiaōsaranta-maa-dhīrō // GaüḍVa.1147ab [āryā]
matto tti ṇavara ṇajjaï kavōla-rāēṇa juvaï-jaṇō // GaüḍVa.1147cd [āryā]

aṅgāĩ paaṇuāiṁ vi kimpi garuēi mahu-maa-vilāsō // GaüḍVa.1148ab [āryā]
hiaāĩ puṇō lahuēi māṇa-garuāĩ vi piyāṇa // GaüḍVa.1148cd [āryā]

viraha-viṇiggaa-sēsa vva vibbhamā manda-hiaa-saṅgaliā // GaüḍVa.1149ab [āryā]
muha-ṇīsāsā piya-saṅgamammi sōhanti ramaṇīṇa // GaüḍVa.1149cd [āryā]

sarasa-ṇaha-rāi-maggēhĩ pīṇa-thaṇa-maṇḍalāĩ taruṇīṇa // GaüḍVa.1150ab [āryā]
piya-saṅgama-harisūsāsa-rahasa-phuḍiāĩ va sahanti // GaüḍVa.1150cd [āryā]

sambhāvia-kāma-harō uppēi rasaṁ asōumallō vi // GaüḍVa.1151ab [āryā]
ṇaha-rēhā-pharusa-payōharāṇa ramaṇīṇa parirambhō // GaüḍVa.1151cd [āryā]

gāḍhāliṅgaṇa-taṇhā-ṇihēṇa paḍipīlaṇaṁ va paḍivaṇṇaṁ // GaüḍVa.1152ab [āryā]
paḍhamaṁ kīe vi bhara-pīḍiēṇa hiaēṇa thaṇaāṇa // GaüḍVa.1152cd [āryā]

[p. 170]paḍhama-raārambha-rasāṇa vi taha vaccha-tthalōvaūḍhāiṁ // GaüḍVa.1153ab [āryā]
jaha pīḍia-jahaṇa-ṇirantarāĩ jāanti aṅgāiṁ // GaüḍVa.1153cd [āryā]

accanta-maēṇa vilāsiṇīṇa parigalia-hiaa-suṇṇāiṁ // GaüḍVa.1154ab [āryā]
vaḍḍhanta-ṇīrasāĩ ṇa samappanti ccia raāiṁ // GaüḍVa.1154cd [āryā]

aṇṇōṇṇārāhaṇa-khaṇa-khalanta-hiaāvahīria-suhāiṁ // GaüḍVa.1155ab [āryā]
suhamabbhahiaṁ raï-vittharēṇa pāvanti mihuṇāiṁ // GaüḍVa.1155cd [āryā]

tāiñcia kimpi rasaṁ dēnti parūḍhē vi pēmma-rāammi // GaüḍVa.1156ab [āryā]
piya-diṇṇa-ṇahāharaṇullasāĩ ramaṇīṇa ramiāiṁ // GaüḍVa.1156cd [āryā]

āvaaṇōru-ṇirantara-pīḍia-dēhāṇa haraï mihuṇāṇa // GaüḍVa.1157ab [āryā]
calaṇēsu vi kaa-calaṇō savvaṅgāliṅgaṇa-vilāsō // GaüḍVa.1157cd [āryā]

thaṇa-bimbēsu vahūṇaṁ jovvaṇa-laddha-pariṇāha-viaḍēsu // GaüḍVa.1158ab [āryā]
so ccia taha-pariṇāhō jāō viralo vva rōmañcō // GaüḍVa.1158cd [āryā]

pīḍia-payōharōgāḍha-ṇaha-pauddēsa-dara-samūsasiaṁ // GaüḍVa.1159ab [āryā]
vimalaï karēṇa ramaṇassa kāvi vaccha-tthalaṁ hasirī // GaüḍVa.1159cd [āryā]

[p. 171]bahuso bhagga-ṭṭhia-ramaṇa-ṇaha-sihā-cuṇṇa-viuṇa-garuēṇa // GaüḍVa.1160ab [āryā]
āyāsijjaï thaṇa-maṇḍalēṇa majjhālasā taruṇī // GaüḍVa.1160cd [āryā]

taṇuattaṇa-ṇamiōara-payōharāsaṇṇa-jahaṇa-ṇimia-bhuō // GaüḍVa.1161ab [āryā]
sōhaï taṁsa-ṇuvaṇṇō valiōru-laō piyā-satthō // GaüḍVa.1161cd [āryā]

daïyāe kōvi ṇiddā-parissamubbhiṇṇa-sēa-binduiaṁ // GaüḍVa.1162ab [āryā]
pariumbaï suha-ṇasahia-paḍibōhandōliaṁ vaaṇaṁ // GaüḍVa.1162cd [āryā]

samabhāva-pavattūsāsa-siḍhila-ṇīsaha-pariṭṭhiāvayavō // GaüḍVa.1163ab [āryā]
dara-lakkhia-dubbalo vva hōi ṇiddāsu juvaï-aṇō // GaüḍVa.1163cd [āryā]

ṇavaria ṇarinda-vikkama-viaḍa-kahāvasara-samuha-sura-mukkō // GaüḍVa.1164ab [āryā]
kusuma-ṇivaho vva ṇivaḍaï ṇahāhi tārā-lavuppīlō // GaüḍVa.1164cd [āryā]

jāaṁ tārā-vaïṇō vāanta-muṇāla-pāḍala-maūhaṁ // GaüḍVa.1165ab [āryā]
bimbaṁ abāla-jambū-phala-bhaṅga-pisaṅga-parivēsaṁ // GaüḍVa.1165cd [āryā]

ōsāriammi pacchā siṇhollia-timira-kēsa-hatthammi // GaüḍVa.1166ab [āryā]
ṇivaḍanti salila-bindu vva tāraā raaṇi-taruṇīē // GaüḍVa.1166cd [āryā]

[p. 172]lhasia-ṭṭhia-maa-vicchāya-majjha-sasi-bimba-cumbiaṁ sahaï // GaüḍVa.1167ab [āryā]
daddura-uḍaṁ va dara-phuḍia-viaḍa-puḍa-maṇḍalaṁ gaaṇaṁ // GaüḍVa.1167cd [āryā]

atthāa-taliṇa-tārattaṇēṇa tañcēa paḍhama-pariviralaṁ // GaüḍVa.1168ab [āryā]
pacchā puñjijjantaṁ puṇō vi viaḍēi gaha-akkaṁ // GaüḍVa.1168cd [āryā]

aruṇa-virāvia-taṇuāamāṇa-sañjjhā-rasāṇulittaṁ va // GaüḍVa.1169ab [āryā]
thōa-tthōamusālōa-paṇḍuraṁ hōi gaaṇa-alaṁ // GaüḍVa.1169cd [āryā]

pamhantara-lakkhia-paṇḍu-bhāva-visama-ppahaṁ samuppaaï // GaüḍVa.1170ab [āryā]
siṇhā-haa-sāmāanta-masiṇa-dēhaṁ kavōa-ulaṁ // GaüḍVa.1170cd [āryā]

ārōhiṇā pahāa-kkamēṇa paripiñjarattaṇamuvēntā // GaüḍVa.1171ab [āryā]
viḍavēsu phala-visēsā pariṇāma-guṇaṁ va gēṇhanti // GaüḍVa.1171cd [āryā]

mihu [ṇēhĩ raï]-rasāyāma-khēa-khaṇa-laddha-garua-ṇiddēhiṁ // GaüḍVa.1172ab [āryā]
paḍibujjhijjaï kaha-kaha vi sālasaṁ raaṇi-viramammi // GaüḍVa.1172cd [āryā]

tama-lōha-loḍhaāṇugaa-mukka-gōsa-ppahō taliṇa-mūlō // GaüḍVa.1173ab [āryā]
gaha-palahi-bīa-ṇivahō pacchā puñjijjaï ṇisāē // GaüḍVa.1173cd [āryā]

[p. 173]āyāsēi paīvē salōla-kajjala-sihā-daruvvattē // GaüḍVa.1174ab [āryā]
sa-kaa-ggahaṁ va paccūsa-māruō vāsa-gēhēsu // GaüḍVa.1174cd [āryā]

tañcēa timira-maliṇaṁ jāaṁ aruṇa-ppahā-haaṁ gaaṇaṁ // GaüḍVa.1175ab [āryā]
sīsaamiva sindūrattaṇēṇa paḍivaṇṇa-pariṇāmaṁ // GaüḍVa.1175cd [āryā]

gēṇhanti kaṇṭha-pharusāĩ kahavi raaṇī-jalāṇubhāvēṇa // GaüḍVa.1176ab [āryā]
vihaā valagga-raa-saṁṇivēsa-garuāĩ bīāiṁ // GaüḍVa.1176cd [āryā]

ruṇṇāruṇa-ṇayaṇāō va ṇisā-visūranta-ṇaliṇi-sōēṇa // GaüḍVa.1177ab [āryā]
sōhanti jalolla-ṭṭhia-cakkāa-juāō vāvīō // GaüḍVa.1177cd [āryā]

sasiṇō samōsarantī atthāala-matthaa-ttha-bimbassa // GaüḍVa.1178ab [āryā]
sōhaï sahaāra-rasagga-taliṇa-paripaṇḍurā jōṇhā // GaüḍVa.1178cd [āryā]

asahia-visuddha-sukaāvaaṁsa-sappurisa-sucariuggārō // GaüḍVa.1179ab [āryā]
vivalāyaï kali-kālo vva bhiṇṇa-hiaō tamugghāō // GaüḍVa.1179cd [āryā]

kōūhala-miliāmara-vimāṇa-raaṇa-ppahā-vibhiṇṇo vva // GaüḍVa.1180ab [āryā]
jāō ajaḍa-javā-kusuma-pāḍalō ṇaha-ala-viāṇō // GaüḍVa.1180cd [āryā]

[p. 174]parigalia-paṇḍu-tārā-dalassa ṇaha-sāhiṇō viṇikkhamaï // GaüḍVa.1181ab [āryā]
ṇava-kisalaya-sōhaggēṇa paḍhamamaruṇuggamālōō // GaüḍVa.1181cd [āryā]

iṭṭā-cuṇṇaṁ va kirantamuddhamaruṇāavaṁ paripphuraï // GaüḍVa.1182ab [āryā]
raviṇō gaaṇāsi-ṇisāṇa-cakka-valaōvamaṁ bimbaṁ // GaüḍVa.1182cd [āryā]

jalahissa puṇō vi samāgamaṁ va bahalattaṇēṇa sūantaṁ // GaüḍVa.1183ab [āryā]
a-puṇāgamaṇāya va taṁ timiraṁ ummūliaṁ raviṇā // GaüḍVa.1183cd [āryā]

ṇavaria ṇivvattia-raaṇi-virama-kāavva-ṇivvuō tāṇa // GaüḍVa.1184ab [āryā]
sō sāhiuṁ paattō cariaṁ cāṇakka-cariassa // GaüḍVa.1184cd [āryā]

ṇavaria ṇivaḍia-tama-lōha-ṭaṅka-parisuddhi-tuṅga-viaḍāsu // GaüḍVa.1185ab [āryā]
āsā-bhittisu patthiva-pasatthi-joggāsu va ṭhiāsu // GaüḍVa.1185cd [āryā]

agga-ṭṭhia-haria-turaṅga-pallavē maṅgalāya kalase vva // GaüḍVa.1186ab [āryā]
takkhaṇamukkhittē taraṇi-maṇḍalē vāsava-disāē // GaüḍVa.1186cd [āryā]

pahu-kitti-ṇisamaṇūsua-hiaa-kkhalia-ramaṇāhilāsāsu // GaüḍVa.1187ab [āryā]
andōliūṇa sura-sundarīsu rahasā viṇintīsu // GaüḍVa.1187cd [āryā]

[p. 175]kusuma-varisūsuāmara-vilutta-maṇi-maula-kandala-dalāsu // GaüḍVa.1188ab [āryā]
viralāantīsu surinda-mandirujjāṇa-vīhīsu // GaüḍVa.1188cd [āryā]

amaodhaōa-parihiṭṭha-kaṇṭha-mahurīhuanta-rasiammi // GaüḍVa.1189ab [āryā]
maṅgala-jīmūa-ulammi gaaṇa-vaṭṭhē pauṭṭhammi // GaüḍVa.1189cd [āryā]

caliammi rahasa-vialia-kaṇhāiṇa-ṇialiē muṇi-aṇammi // GaüḍVa.1190ab [āryā]
kōūhala-patthia-gaaṇa-hariṇa-paḍivaṇṇa-calaṇe vva // GaüḍVa.1190cd [āryā]

viṇayāḍhatta-ṇarāhiva-caria-samāaṇṇaṇāarēṇaṁ va // GaüḍVa.1191ab [āryā]
āmukka-pāavāsaṇa-bandhēsu vihaṅgama-kulēsu // GaüḍVa.1191cd [āryā]

lambi-mahā-dappaṇa-saṅkamanta-saṁmadda-ṇiravaāsēsu // GaüḍVa.1192ab [āryā]
bhavaṇa-kkhambhāvali-siharamāruhantēsu va jaṇēsu // GaüḍVa.1192cd [āryā]

dhavalijjanta-samuṇṇaa-pahu-jasa-pāsāa-ghaḍia-mañcaṁ va // GaüḍVa.1193ab [āryā]
kama-lambia-tiasa-vimāṇa-maṇḍalaṁ ṇaha-alaṁ jāaṁ // GaüḍVa.1193cd [āryā]

kiṁ ca—

tuha dhārā-sandāṇia-gaïnda-muttāhalō asī jayaï // GaüḍVa.1194ab [āryā]
gauḍa-gala-cchēa-valagga-saṇṭhiēāvalīo vva // GaüḍVa.1194cd [āryā]

[p. 176]sama-jāittaṇa-sambhāviōvaārēhĩ ṇiaa-calaṇēhiṁ // GaüḍVa.1195ab [āryā]
pocchāhia vva calaṇē tu ēnti ṇialāvilā riuṇō // GaüḍVa.1195cd [āryā]

kara-sandirēṇa sōhasi taddiasaṁ dāṇa-vāriṇā dēva // GaüḍVa.1196ab [āryā]
hiaa-bhariassa karuṇā-rasambuṇō ṇiggamēṇaṁ va // GaüḍVa.1196cd [āryā]

ṇandaï tuha viṇiattassa āsamuddaṁ disāō jēūṇa // GaüḍVa.1197ab [āryā]
lacchī puṇō vi piuṇā sampēsaṇa-diṇṇa-vihava vva // GaüḍVa.1197cd [āryā]

kārāsu paḍhamamaṇuhūa-ṇiala-mala-magga-lañchaṇā calaṇā // GaüḍVa.1198ab [āryā]
tae chēijjanti viiṇṇa-kāla-sutta vva sattūṇa // GaüḍVa.1198cd [āryā]

saṅkanta-mahi-raō-dhūsarāĩ sampaï tuha paṇāmēsu // GaüḍVa.1199ab [āryā]
bhiuḍī maïlaṇa-bhīa vva riu-ṇaḍālāĩ ṇāruhaï // GaüḍVa.1199cd [āryā]

garuaara-matta-vāraṇa-khandha-samāruhaṇa-viraliēṇaṁ va // GaüḍVa.1200ab [āryā]
ūru-juēṇa virāaï sahāva-viaḍaṁ gaaṁ tujjha // GaüḍVa.1200cd [āryā]

gheppaï aguṇīhĩ guṇi vva jēṇa guṇa-gāravēṇa vō appā // GaüḍVa.1201ab [āryā]
tēṇēa taṁ pi maṇṇasi appāṇamaṇajjia-guṇaṁ va // GaüḍVa.1201cd [āryā]

[p. 177]jāhe ccia taṁ calaṇōṇaāṇa avariṁ karaṁ pasārēsi // GaüḍVa.1202ab [āryā]
lacchī bhua-ṭṭhiā vō tāhe ccia tēsu saṅkamaï // GaüḍVa.1202cd [āryā]

akaōvaāra-taṇuā abhagga-pasarēsu tujjha dīsanti // GaüḍVa.1203ab [āryā]
saṅkantā iva alaēsu kēsa-hatthā riu-piyāṇa // GaüḍVa.1203cd [āryā]

ia tāhe bhāvāgaa-paccakkhāanta-ṇaravaï-guṇāṇa // GaüḍVa.1204ab [āryā]
vivarokkhammi vi jāā kaīṇa sambōhaṇālāvā // GaüḍVa.1204cd [āryā]

avi a—

aha suddhammi a ṇihasuttha-kañcaṇāharaṇa-raa-pisaṅgammi // GaüḍVa.1205ab [āryā]
jāammi suvaṇṇamae vva tammi jaṇa-saṁsiē diasē // GaüḍVa.1205cd [āryā]

saṅkantāsēsa-sarassaïttaṇēṇaṁ va sāhirē tammi // GaüḍVa.1206ab [āryā]
jāō khaṇēṇamūallio vva kōūhalā lōō // GaüḍVa.1206cd [āryā]

kiṁ ca—

vīsambhamagantūṇaṁ va visama-mahilā-sahāva-dōsēṇa // GaüḍVa.1207ab [āryā]
bāhiñcia vēri-sirīō jēṇa paṇaīṇa diṇṇāō // GaüḍVa.1207cd [āryā]

jassa viayāhisēē vivakkha-dēvīhĩṇava-ṇiōāhiṁ // GaüḍVa.1208ab [āryā]
pīāĩ takkhaṇūppia-camarantariāĩ aṁsūhiṁ // GaüḍVa.1208cd [āryā]

[p. 178]tassa imaṁ pāvaṇamahiṇavaṁ ca cittaṁ ca vimhaya-karaṁ ca // GaüḍVa.1209ab [āryā]
sīsaï cariamacaramaṁ ṇarāhivaïṇō ṇisāmēha // GaüḍVa.1209cd [āryā]

[
	kaïrāa-lañchaṇassa vappaïrāassa gauḍavahē gāhāvīḍhaṁ samattaṁ]
