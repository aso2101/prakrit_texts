
[p. 1]
[paḍhumō āsāsaō]

[āikulaaṁ]
ṇamaha avaḍḍhia-tuṅgaṁavasāriavitthaaṁ aṇōṇaa-gahiraṁ
appalahua-parisaṇhaṁaṇāa-paramattha-pāaḍaṁ mahumahaṇaṁ // Sētu.1

daṇuinda-ruhira-laggējassa phurantē ṇaha-ppahā-vicchaḍḍē
guppantī vivalāāgalia vva thaṇaṁsuē mahāsura-lacchī // Sētu.2

pīṇattaṇa-duggējjhaṁjassa bhuā-anta-ṇiṭṭhura-pariggahiaṁ
riṭṭhassa visama-valiaṁkaṇṭhaṁ dukkhēṇa jīviaṁ bōlīṇaṁ // Sētu.3

ōāhia-mahi-vēḍhōjēṇa parūḍha-guṇa-mūla-laddha-tthāmō
ummūlantēṇa dumaṁpārōhō vva khuḍiō mahēndassa jasō // Sētu.4


[āikulaaṁ]
ṇamaha a jassa phuḍa-ravaṁkaṇṭha-cchāā-ghaḍanta-ṇaaṇaggi-sihaṁ
phuraï phuriaṭṭahāsaṁuddha-paḍitta-timiraṁ miva disā-akkam // Sētu.5

vēvaï jassa saviḍiaṁvaliuṁ mahaï pulaāia-tthaṇa-alasaṁ
pēmma-sahāva-vimuhiaṁbīōvāsa-gamaṇūsuaṁ vāmaddhaṁ // Sētu.6

jassa vilagganti ṇahaṁphuḍa-paḍisaddā disā-ala-paḍikkhaliā
jōṇhā-kallōlā viasasi-dhavalāsu raaṇīsu hasia-cchēā // Sētu.7

ṇaṭṭārambha-kkhuhiājassa bhaübbhanta-maccha-pahaa-jala-raā
hōnti saliluddhumāia-dhūmāanta-vaḍavā-muhā maaraharā // Sētu.8



[p. 2]
ahiṇava-rāāraddhācukka-kkhaliēsu vihaḍia-pariṭṭhaviā
mētti vva pamuha-rasiāṇivvōḍhuṁ hōi dukkaraṁ kavva-kahā // Sētu.9

parivaḍḍhaï viṇṇāṇaṁsaṁbhāvijjaï jasō viḍhappanti guṇā
suvvaï suurisa-cariaṁkiṁ taṁ jēṇa ṇa haranti kavvālāvā // Sētu.10

icchāi va dhaṇariddhījōvvaṇa-laddha vva āhiāīa sirī
dukkhaṁ saṁbhāvijjaïbandhacchāāi ahiṇavā attha-gaī // Sētu.11

taṁ tiasa-bandi-mōkkhaṁsamattha-tēllōkka-hiaa-salluddharaṇaṁ
suṇaha aṇurāa-iṇhaṁsīā-dukkha-kkhaaṁ dahamuhassa vahaṁ // Sētu.12

aha paḍivaṇṇa-virōhērāhava-vammaha-sarēṇa māṇabbhahiē
viddhāi vāli-hiaērāa-sirīa ahisāriē suggīvē // Sētu.13

vavasāa-raï-paōsōrōsa-gaïnda-diḍha-siṅkhalā-paḍibandhō
kaha kaha vi dāsarahiṇōjaa-kēsari-païjarō gaō ghaṇa-samaō // Sētu.14

gamiā kalamba-vāādiṭṭhaṁ mēhandhaāriaṁ gaaṇa-alaṁ
sahiō gajjia-saddōtaha vi hu sē ṇatthi jīviē āsaṅghō // Sētu.15

tō hari-vaï-jasa-vanthōrāhava-jīassa paḍhama-hatthālambō
sīā-bāha-vihāōdahamuha-vajjha-diahō uvagaō saraō // Sētu.16

raï-ara-kēsara-ṇivahaṁsōhaï dhavalabbha-dala-sahassa-parigaaṁ
mahumaha-daṁsaṇa-jōggaṁpiāmahuppatti-paṅkaaṁ va ṇaha-alaṁ // Sētu.17

diṇamaṇi-mōha-pphuriaṁgaliaṁ ghaṇa-lacchi-raaṇa-rasaṇā-dāmaṁ
udu-maaṇa-bāṇa-vattaṁṇaha-mandāra-ṇava-kēsaraṁ inda-dhaṇuṁ // Sētu.18

dhua-mēha-mahuarāōghaṇa-samaāaḍḍhiōṇaa-vimukkāō
ṇaha-pāava-sāhāōṇiaa-ṭṭhāṇaṁ va paḍigaāu disāō // Sētu.19


[p. 3]
ahiṇava-ṇiddhālōāuddēsāsāra-dīsamāṇa-jala-lavā
ṇimmāa-majjaṇa-suhādara-vasuāa-cchaviṁ vahanti va diahā // Sētu.20

suha-saṁmāṇia-ṇiddōvirahāluṅkhia-samudda-diṇṇukkaṇṭhō
asuvantō vi vivuddhōpaḍhama-viuddha-siri-sēviō mahumahaṇō // Sētu.21

sōhaï visuddha-kiraṇōgaaṇa-samuddammi raaṇi-vēlā-laggō
tārā-muttā-vaarōphuḍa-vihaḍia-mēha-sippi-saṁpuḍa-mukkō // Sētu.22

sattacchaāṇa gandhōlaggaï khalaï hiaē kalambāmōō
kalahaṁsāṇa kala-raōṭhāi ṇa saṁṭhāi pariṇaaṁ sihi-viruaṁ // Sētu.23

pīṇa-paōhara-laggaṁdisāṇa pavasanta-jalaa-samaa-viiṇṇaṁ
sōhagga-paḍhama-iṇhaṁpavvāaï sarasa-ṇaha-vaaṁ inda-dhaṇuṁ // Sētu.24

pajjatta-salila-dhōēdūrālōkkanta-ṇimmalē gaaṇa-alē
accāsaṇṇaṁ va ṭhiaṁvimukka-para-bhāa-pāaḍaṁ sasi-bimbaṁ // Sētu.25

cira-āla-paḍiṇiattaṁdisāsu ghōlanta-kumua-raa-vēllaviaṁ
bhamaï aladdhāsāaṁkamalāara-daṁsaṇūsuaṁ haṁsa-ulaṁ // Sētu.26

candāava-dhavalāōphuranta-diasa-raaṇantaria-sōhāō
sōmmē saraassa urēmōttāvali-vibbhamaṁ vahanti ṇisāō // Sētu.27

bhamara-rua-diṇṇa-saṇṇaṁghaṇa-rōha-vimukka-diṇaara-arāliddhaṁ
pharisa-suhāantaṁ mivapaḍivujjhaï jala-ṇihitta-ṇālaṁ ṇaliṇam // Sētu.28

vammaha-dhaṇu-ṇigghōsōkamala-vaṇa-kkhalia-lacchi-ṇēura-saddō
suvvaï kalahaṁsa-raōmahuari-vāhitta-ṇaliṇi-paḍisaṁlāō // Sētu.29

khuḍiuppaïa-muṇālaṁdaṭṭhūṇa piaṁ va siḍhila-valaaṁ ṇaliṇiṁ
mahuari-mahurullāvaṁmahumaa-ambaṁ muhaṁ va ghēppaï kamalaṁ // Sētu.30


[p. 4]
pajjatta-kamala-gandhōmahu-taṇṇāōsaranta-ṇava-kumua-raō
bhamira-bhamarōaïvvōsañcaraï sa-dāṇa-sībharō vaṇa-vāō // Sētu.31

kaṇṭaïa-ṇūmiaṅgīthōa-tthōōsaranta-muddha-sahāvā
raï-ara-cumbijjantaṁṇa ṇiattēi ṇaliṇī muhaṁ miva kamalaṁ // Sētu.32

parighōlanta-kkhaliaṁsattacchaa-kusuma-dhavala-rēṇukkhaïaṁ
uppusaï dāṇa-vaṅkaṁmuhutta-gaa-kaṇṇa-cāmaraṁ bhamara-ulaṁ // Sētu.33

[juggaaṁ]
ia pahasia-kumua-sarēbhaḍi-muha-paṅkaa-viruddha-candālōē
jāē phuranta-tārēlacchi-saaṁgāha-ṇava-paōsē saraē // Sētu.34

jhijjaï jhīṇā vi taṇūaṭṭhia-bāhaṁ puṇō paruṇṇaṁ va muhaṁ
rāmassa aīsantēāsā-bandhē vva cira-gaē haṇumantē // Sētu.35


ṇavari a jahā-samatthia-ṇivvattia-kajja-ṇivvalanta-cchāaṁ
pēcchaï mārua-taṇaaṁmaṇōrahaṁ cēa cintia-suhōvaṇaaṁ // Sētu.36

paḍhamaṁ cia māruiṇāharisa-bharijjanta-lōaṇēṇa muhēṇa
jaṇaa-taṇaā-paüttīpacchā vāāi ṇiravasēsaṁ siṭṭhā // Sētu.37

diṭṭha tti ṇa saddahiaṁjhīṇa tti sabāha-mantharaṁ ṇīsasiaṁ
sōaï tumaṁ tti ruṇṇaṁpahuṇā jiaï tti māruī uvaūḍhō // Sētu.38

cintā-haa-ppahaṁ mivataṁ ca karē khēa-ṇīsahaṁ va ṇisaṇṇaṁ
vēṇī-bandhaṇa-maïlaṁsōa-kilintaṁ va sē paṇāmēi maṇiṁ // Sētu.39

sō kara-alañjali-gaōbāha-tthavaa-pahaōsihanta-maūhō
ṇaaṇēhi dāsarahiṇādiṭṭhō pīō ṇu pucchiō ṇu paüttiṁ // Sētu.40

sōaï a ṇaṁ rahuvaīviralaṅguli-galia-kiraṇa-dhārā-vaaraṁ
vaaṇē vimalujjōaṁdara rōttūṇa salilañjaliṁ va ṇimēntō // Sētu.41


[p. 5]
taṁ daïāhiṇṇāṇaṁjammi vi aṅgammi rāhavēṇa ṇa ṇimiaṁ
sīā-parimaṭṭhēṇa vavūḍhō tēṇa vi ṇirantaraṁ rōmañcō // Sētu.42

bāha-maïlaṁ pi tō sēdahamuha-cintā-viambhamāṇāmarisaṁ
jāaṁ dukkhālōaṁjaraḍhāanta-ravi-maṇḍalaṁ miva vaaṇaṁ // Sētu.43

tō sē cira-majjhatthēkuvia-kaanta-bhumaā-laā-paḍirūē
diṭṭhī diṭṭha-tthāmēkajja-dhura vva ṇiaē dhaṇummi ṇisaṇṇā // Sētu.44

khaṇa mūlāvaddhāēṇivvaṇṇanta-masiṇaṁ samārūḍhāē
sajjīaṁ miva jāaṁaṇōṇamantaṁ pi rāma-diṭṭhīa dhaṇuṁ // Sētu.45

suggīassa vi hiaaṁrāhava-sukaa-paḍimōaṇā-sattaṇhaṁ
agaṇia-dahamuha-dappaṁṇivvūḍha-bharaṁ va takkhaṇaṁ ūsasiaṁ // Sētu.46

cintia-laddhatthaṁ mivabhumaā-vikkhēva-sūiāmarisa-rasaṁ
gamaṇaṁ rāhava-hiaērakkhasa-jīvia-haraṁ visaṁ va ṇihittaṁ // Sētu.47

sōha vva lakkhaṇa-muhaṁvaṇa-māla vva viaḍaṁ hari-vaïssa uraṁ
kitti vva pavaṇa-taṇaaṁāṇa vva balāi sē vilaggaï diṭṭhī // Sētu.48

saṁkhōhia-mahi-vēḍhōtō sō kaï-sēṇṇa-vilulia-vaṇāhōō
khuhia-samuddāhimuhōmahaṇārambhammi mandarō via caliō // Sētu.49

caliaṁ ca vāṇara-balaṁcaliē tammi cala-kēsara-saḍujjōaṁ
gahia-disā-pariṇāhaṁmaūha-jālaṁ va diṇaarassa phurantaṁ // Sētu.50

vērāraṇi-pajjaliōtō sō rōsa-pavaṇāhaüddhaa-muhalō
vaḍḍhaï maggāṇugaōlaṅkā-vaṇa-rāi-vaṇa-daō kaï-lōō // Sētu.51

vaccaï a caḍula-kēsara-saḍujjalālōa-vāṇara-parikkhittō
savva-disā-āaḍḍhia-palaa-palitta-giri-saṁkulō vva samuddō // Sētu.52


[p. 6]
ghōlanti ṇimmalāōphuranta-diasaara-pāaḍia-rūāō
dāvia-maggammi vi sēhiaē sōandhaāriammi disāō // Sētu.53

ālōēi a viñjhaṁdhaṇu-saṁṭḥāṇassa sāarassa bhara-sahaṁ
sandhia-ṇaï-sōtta-saraṁavahōvāsa-ghaḍiaṁ va jīā-bandhaṁ // Sētu.54

masiṇia-siharucchaṅgōvihua-ṇiamba-vaṇa-pāaḍia-tuṅga-aḍō
viñjhēṇa bharia-kuharōhēlā-vāō vi vāṇarāṇa ṇa sahiō // Sētu.55

pattā a sībharāhaa-dhāu-silā-ala-ṇisaṇṇa-rāia-jalaaṁ
sajjhaṁ ōjjhara-pahasia-dari-muha-ṇikkanta-vaüla-maïrāmōaṁ // Sētu.56

bōlanti a pēcchantāpaḍimā-saṁkanta-dhavala-ghaṇa-saṁghāē
phuḍa-phaḍiha-silā-saṅkula-khaliōvari-patthiē via ṇaï-ppavahē // Sētu.57

taḍa-pabbhāra-bharantādalanta-pāāla-galia-jala-païrikkā
āvāē ccia jāāpahaa-mahā-vaha-ṇihā mahā-ṇaï-sōttā // Sētu.58

jalahara-ṇiddāantaṁpāava-gahaṇēsu sisira-ṇiddāantaṁ
saï duddiṇa-sāmalaaṁpattā bhagga-dhua-candaṇa-rasā malaaṁ // Sētu.59

candaṇa-pāava-laggēkhuḍiuvvēlia-laā-parimala-cchāē
sandāṇia-ṇimmōēpēcchanti mahā-bhuaṅga-vēḍhaṇa-maggē // Sētu.60

sēvanti tīra-vaḍḍhia-ṇiaa-bharōvvatta-candaṇa-laāliddhē
ramma-ttaṇa-dippa-vahēvaṇa-gaa-dāṇa-kaḍuē giri-ṇaï-ppavahē // Sētu.61

tō taruṇa-sippi-saṁpuḍa-dara-dāvia-jala-ṇihitta-muttā-vaaraṁ
pattā pattala-vaülaṁgaa-dāṇa-sugandhi-raa-ṇavēlaṁ vēlaṁ // Sētu.62


[p. 7]
viasia-tamāla-ṇīlaṁpuṇō puṇō cala-taraṅga-kara-parimaṭṭhaṁ
phullēlā-vaṇa-surahiṁuahi-gaïndassa dāṇa-lēhaṁ va ṭhiaṁ // Sētu.63

phēṇa-visamaṅgarāaṁvidduma-danta-vvaṇāṇia-muha-cchāaṁ
malia-vaṇa-kēsa-kusumaṁparihutta-samudda-parimalaṁ va vahantiṁ // Sētu.64

sippi-uḍa-maüliacchiṁlaā-harabbhantarēsu parivaḍḍhantaṁ
aṇurāa-pariṭṭhaviaṁāaṇṇantiṁ va kiṁṇaruggīa-ravaṁ // Sētu.65


ia siri-pavarasēṇa-viraïē dahamuhavahē mahākavvē paḍhumō āsāsaō samattō


---------------------------------------------------------------------

[p. 8]
[biiō āsāsaō]

[āikulaaṁ 35]
aha pēcchaï rahu-taṇaōcaḍulaṁ dōsa-saa-dukkha-bōlēavvaṁ
amaa-rasa-sāra-garuaṁkajjārambhassa jōvvaṇaṁ va samuddaṁ // Sētu.1

gaaṇassa va paḍivimbaṁdharaṇīa va ṇiggamaṁ disāṇa va ṇilaaṁ
bhuaṇassa va maṇi-taḍimaṁpalaassa va sāvasēsa-jala-vicchaḍḍaṁ // Sētu.2

bhamirubbhaḍa-kallōlaṁthōra-karāhaa-disā-muhōtthaa-salilaṁ
sāsaa-maēṇa bahusōkhōhijjantaṁ disā-gaēṇa va sasiṇā // Sētu.3

apphuṇṇa-vidduma-vaṇēguppanta-paḍitthirē salila-kallōlē
mandara-gūḍha-ppaharēajja vi saṁkhāa-lōhiē vva vahantam // Sētu.4

muhala-ghaṇa-vippaïṇṇaṁjala-ṇivahaṁ bharia-saala-ṇaha-mahi-vivaraṁ
ṇaï-muha-palhatthantaṁappāṇa-viṇiggaaṁ jasaṁ va piantaṁ // Sētu.5

jōṇhāē vva miaṅkaṁkittīa va suurisaṁ pahāē vva raviṁ
sēlaṁ mahā-ṇaīa vasirīa cira-ṇiggaāi vi amuccantaṁ // Sētu.6

kālantara-jīa-haraṁgaōṇiattanta-pavaṇa-ghaṭṭijjantaṁ
sallaṁ va dēha-laggaṁviaḍaṁ vaḍavā-muhāṇalaṁ vahamāṇam // Sētu.7

dhua-vaṇa-rāi-kara-alaṁmalaa-mahinda-tthaṇōra-sōllaṇa-suhiaṁ
vēlāliṅgaṇa-mukkaṁchiviōsariēhi vēlavantaṁ va mahiṁ // Sētu.8


[p. 9]
ṭhāṇē vi ṭhii-pahuttaṁpalaē mahi-maṇḍalammi vi amāantaṁ
paṇaanta-vāmaṇa-taṇuṁkamanta-dēha-bhara-bharia-lōaṁ va hariṁ // Sētu.9

dīsantaṁ ahirāmaṁsuvvantaṁ pi aviiṇha-sōavva-guṇaṁ
sukaassa va pariṇāmaṁuahujjantaṁ pi sāsaa-suha-pphalaaṁ // Sētu.10

ukkhaa-dumaṁ va sēlaṁhima-haa-kamalāaraṁ va lacchi-vimukkaṁ
pīa-maïraṁ va casaaṁbahula-paōsaṁ va muddha-canda-virahiaṁ // Sētu.11

ṇipphaṇṇa-suhālōaṁvimala-jalabbhantara-ṭṭhiaṁ vahamāṇaṁ
dara-kaḍḍhiaṁ va raïṇākarāvalambia-karaṁ raaṇa-saṁghāaṁ // Sētu.12

mahaṇāāsa-vimukkaṁucchittāmaa-visaṅkhalāṇala-ṇivahaṁ
vāsui-muha-ṇīsandaṁvaḍavā-muha-kuhara-puñjiaṁ vahamāṇaṁ // Sētu.13

dhīraṁ va jala-samūhaṁtimi-ṇivahaṁ miva sapakkha-pavvaa-lōaṁ
ṇaï-sōttē vva taraṅgēraaṇāi va garua-guṇa-saāi vahantaṁ // Sētu.14

pāālōara-gahirēmahi-païrikka-viaḍē ṇaha-ṇirālambē
tēllōkkē vva mahumahaṁappāṇa ccia gaāgaāi karēntaṁ // Sētu.15

ahilīa paramuhīhiṁchiviōsariēhi aṇusaa-vilōlāhiṁ
aṇuṇijjamāṇa-maggaṁvēvanta-ṇiatta-patthiāhi ṇaīhiṁ // Sētu.16

jīa-garuīhi ajja viicchā-pajjatta-suha-rasāhi maēntaṁ
dhaṇa-riddhīa sirīa asaliluppaṇṇāi vāruṇīa a lōlaṁ // Sētu.17

caḍulaṁ pi thiīa thiraṁtiasukkhitta-raaṇaṁ pi sārabbhahiaṁ
mahiaṁ pi aṇōluggaṁasāu-salilaṁ pi amaa-rasa-ṇīsandaṁ // Sētu.18

pajjatta-raaṇa-gabbhēṇaha-aru-palhattha-canda-ara-pārōhē
uarabbhantara-sēlēsuravaï-ḍimba-ṇihiē ṇihi vva vahantaṁ // Sētu.19


[p. 10]
pariambhiaṁ uvagaēbōlīṇammi a ṇiatta-caḍula-sahāvaṁ
ṇava-jōvvaṇē vva kāmaṁdaïa-samāgama-suhammi candujjōē // Sētu.20

dara-phuḍia-sippi-saṁpuḍa-palōṭṭa-saṅkha-muha-bharia-muttā-ṇiaraṁ
mārua-dūrucchālia-jala-bhariaddha-vaha-paḍiṇiatta-jalaharaṁ // Sētu.21

maragaa-maṇi-ppahāhaa-hariāanta-jaraḍha-ppavāla-kisalaaṁ
sura-gaa-gandhuddhāia-kari-maarāsaṇṇa-diṇṇa-mēha-muha-vaḍaṁ // Sētu.22

maṇivālaaṁ tīra-laā-hara-ppahōhāsia-ramma-ṇivālaaṁ
ghaṇa-vāriaṁ vēlāliṅgaṇēṇa caḍulaṁ mahi-laṅghaṇa-vāriaṁ // Sētu.23

sasi-maūha-paḍipēllaṇa-pakkhubbhantaaṁsaṁcaranta-dharaṇīhara-pakkhubbhantaaṁ
dhīraaṁ saï muhala-ghaṇa-paa-vijjantaaṁaṭṭhiaṁ ca valavāṇala-paavijjantaaṁ // Sētu.24

ṇiaa-visāṇala-paavia-muttā-ṇiara-parighōlamāṇa-visaharaṁ
mīṇa-gaï-magga-pāaḍa-sēālōmaïla-maṇi-silā-saṁghāaṁ // Sētu.25

sari-saṁkulaṁ mahumaha-vallahāi lacchīa sāra-sarisaṁ kulaṁ
mahi-lāiaṁ ṇaï-muha-patthiōṇiattia-vēlā-mahilāiaṁ // Sētu.26

ṇaï-sahassa-paḍiumbaṇa-ṇāa-rasantaaṁpalaa-mēha-sama-dūsaha-ṇāa-rasantaaṁ
pēlavēṇa pavaṇēṇa mahura-saṁcāriaṁmaüa-maa-khalantaṁ va mahu-rasaṁ cāriaṁ // Sētu.27


[p. 11]
kasaṇa-maṇi-cchāā-rasa-rajjantōvari-parippavanta-pphēṇaṁ
hari-ṇāhi-paṅkaa-kkhalia-sēsa-ṇīsāsa-jaṇia-viaḍāvattaṁ // Sētu.28

saaraṅgaaṁ vidduma-pallava-ppahā-ghōlira-sāsaa-raṅgaaṁ
ravi-rāiaṁ dharaṇi-alaṁ va mandarāaḍḍhaṇa-dūra-virāiaṁ // Sētu.29

muttālaaṁ tiasa-viiṇṇa-jīvia-suhāmaa-jammuttālaaṁ
vitthiṇṇaaṁ palaüvvēlla-salila-hēlā-maliuvvi-tthiṇṇaaṁ // Sētu.30

cira-parūḍha-sēāla-silā-hariantaaṁpavaṇa-bhiṇṇa-rava-dāruṇa-ṇīhariantaaṁ
mahumahassa ṇiddā-samaē vīsāma-aṁpalaï-ḍaḍḍha-vijjhāa-taluvvī-sāmaaṁ // Sētu.31

asurōvaḍaṇa-vihaṭṭia-jala-vivaruṭṭhia-rasāalumhā-ṇivahaṁ
mahaṇa-vasa-bhiṇṇa-bhāmia-dīvantara-lagga-mandara-aḍa-kkhaṇḍaṁ // Sētu.32

ēsa amaa-rasa-saṁbhavō tti saṁbhāviaṁṇaha-ṇihaṁ tamēṇa va caüddisaṁ bhāviaṁ
guṇa-mahaggha-sāraṁ vasuhā-rakkhāṇiaṁṇiaa-jasa-ṇihāṇaṁ miva saara-kkhāṇiaṁ // Sētu.33

pavaṇuggāhia-jala-lava-ṇivaha-pahammanta-muhala-tīra-tala-vaṇaṁ
sasi-sēla-maūhōjjhara-parivaḍḍhia-salila-malia-puliṇucchaṅgaṁ // Sētu.34

mandara-mēha-kkhōhia-sasi-kalahaṁsa-parimukka-salilucchaṅgaṁ
maragaa-sēvālōvari-ṇisaṇṇa-tuṇhikka-mīṇa-cakkāa-juaṁ // Sētu.35

puṇṇa-ṇaï-sōtta-saṁṇiha-jala-majjha-muṇijjamāṇa-calia-timi-vahaṁ
valaā-muha-mūla-samōsaranta-masi-rāsi-kajjalia-pāālaṁ // Sētu.36



[p. 12]
tō ugghāḍia-mūlōpavaa-balakkanta-mahi-aluddhucchaliō
diṭṭhīa diṭṭha-sārōṇajjaï tuliō tti rāhavēṇa samuddō // Sētu.37

kālantara-parihuttaṁdaṭṭhūṇa vi appaṇō mahōahi-saaṇaṁ
jaṇaa-suā-baddha-maṇōrāmō palaa-ghariṇiṁ ṇa saṁbharaï siriṁ // Sētu.38

īsi-jala-pēsiacchaṁvihasanta-viiṇṇa-pavaa-vaï-saṁlāvaṁ
addiṭṭhē vva ṇa mukkaṁdiṭṭhē uahimmi lakkhaṇēṇa vi dhīraṁ // Sētu.39

harisa-ṇirāuṇṇāmia-pīṇaarālōa-pāaḍōvaribhāaṁ
pavaāhivō-vi pēkkhaïaddhuppaïaṁ va rumbhiūṇa sarīraṁ // Sētu.40

garuḍēṇa va jalaṇa-ṇihaṁsamudda-laṅghaṇa-maṇēṇa vāṇara-vaïṇā
avahōvāsa-pasariaṁpakkha-viāṇaṁ va pulaïaṁ kaï-sēṇṇaṁ // Sētu.41

sāara-daṁsaṇa-hitthāakkhittōsaria-vēvamāṇa-sarīrā
sahasā lihia vva ṭhiāṇipphanda-ṇirāa-lōaṇā kaï-ṇivahā // Sētu.42

pēcchantāṇa samuddaṁcaḍulō vi aüvva-vimhaa-rasa-tthimiō
haṇumantammi ṇivaḍiōsagāravaṁ vāṇarāṇa lōaṇa-ṇivahō // Sētu.43

uahiṁ alaṅghaṇijjaṁdaṭṭhūṇa gaāgaaṁ ca mārua-taṇaaṁ
mōhandhaāriēsu vigūḍhō bhamaï hiaēsu siṁ ucchāhō // Sētu.44

tō tāṇa haa-cchāaṁṇiccala-lōaṇa-sihaṁ paüttha-paāvaṁ
ālēkkha-paīvāṇa vaṇiaaṁ païi-caḍulattaṇaṁ pi vialiaṁ // Sētu.45

kaha vi ṭhavēnti pavaṅgāsamudda-daṁsaṇa-visāa-vimuhijjantaṁ
galia-gamaṇāṇurāaṁpaḍivantha-ṇiatta-lōaṇaṁ appāṇaṁ // Sētu.46


ia siri-pavarasēṇa-viraïē kālidāsa-kaē dahamuhavahē mahākavvē biiō āsāsaō parisamattō


---------------------------------------------------------------------

[p. 13]
[taïō āsāsaō]

[juggaaṁ]
tō tē kaï-māaṅgērūḍha-visāa-maa-bhāviōmīlantē
ālāṇa-kkhambhēsu vabāhūsu silā-ala-ṭṭhiēsu ṇisaṇṇē // Sētu.1

āhāsaï suggīōṇiaa-ravāhi phuḍa-ṇinta-jasa-ṇigghōsam
dhīrāhi sāra-garuaṁdantujjōāhi ṇimmalatthaṁ vaaṇam // Sētu.2


dharaṇi-dharaṇē bhua cciamahaṇammi surāsurā khaammi samuddā
hantavvammi dahamuhēēṇhiṁ tumhē ttha mahumahassa sahāā // Sētu.3

mā sāsaa-sōḍīraṁkaha vi ṇiattanta-samuha-saṁṭhavia-paaṁ
āaa-vitthakkantaṁpaṇaantaṁ va suaṇaṁ parumhāha jasaṁ // Sētu.4

rakkhasa-vaha-duvvōjjhōkajjārambhō samudda-laṅghaṇa-garuō
paḍhumaṁ cia rahuvaïṇāuvariṁ hiaa-tuliō bharō vva vilaïō // Sētu.5

tumha ccia ēsa bharōāṇā-mētta-pphalō pahuttaṇa-saddō
aruṇō chāā-vahaṇōvisaaṁ viasanti appaṇā kamala-sarā // Sētu.6

tariuṁ ṇa hu ṇavara imaṁvēlā-vaṇa-vaüla-kusuma-vāsia-surahiṁ
hattha-uḍēhi samatthātumhē pāuṁ pi phala-rasaṁ va samuddaṁ // Sētu.7

cira-āla-kaṅkhiāṇaṁdhuāvamāṇa-ṇialuṇṇamanta-suhāṇaṁ
ēsō ṇavara avasarōasarisa-samasīsa-bandhaṇa-vimōkkhāṇaṁ // Sētu.8

tē viralā sappurisājē abhaṇantā ghaḍēnti kajjālāvē
thōa ccia tē vi dumājē amuṇia-kusuma-ṇiggamā dēnti phalaṁ // Sētu.9


[p. 14]
khiṇṇaṁ cāvammi karaṁcira-ālukkaṇṭhiaṁ amarisammi maṇaṁ
mā dā dēu rahuvaībāṇāhimuhiṁ ca bāha-garuiṁ diṭṭhiṁ // Sētu.10

ōvaggaü tumha jasōdahavaaṇa-paāva-patthiva-pariggahiaṁ
vilulia-samudda-rasaṇaṁṇaha-bhavaṇantēuraṁ disā-vahu-ṇivahaṁ // Sētu.11

jaṁ sāhasaṁ ṇa kōraïtaṁ daamāṇēṇa jīviaṁ kira daïaṁ
jō apaḍimukka-sukaāsō vi gaṇijjaï jaammi jīanta-muō // Sētu.12

kiṁ va ṇa āṇaha ēaṁkajjaṁ paripēlavaṁ pi jaha pariṇāmē
dēi paraṁ saṁmōhaṁkusumaṁ visa-pāavassa va malijjantaṁ // Sētu.13

vihaḍantaṁ pi samatthāvavasāaṁ purisa-duggamaṁ ṇēnti vahaṁ
bhuvaṇantara-vikkhambhaṁdiasaarō vihaḍiēkka-cakkaṁ va rahaṁ // Sētu.14

kaa-kajjē tāla-samēaïrā pēcchaha bhuē aṇuttāla-samē
ṇihuō rāasa-hāōpaḍivakkhassa a avēu rāa-sahāō // Sētu.15

saṅkhōhia-maaraharōsaṁbhantuvvatta-diṭṭha-rakkhasa-lōō
vēlā-aḍa-mujjhantēaha ṇē hasaï hiaēṇa mārua-taṇaō // Sētu.16

avvōcchiṇṇa-pasariōahiaṁ uddhāi phuria-sūra-cchāō
ucchāhō subhaḍāṇaṁvisama-kkhaliō mahā-ṇaīṇa va sōttō // Sētu.17

māṇēṇa pariṭṭhaviākula-parivāḍi-ghaḍiā aṇōṇaa-uvvā
cintēuṁ pi ṇa tīraïōhuppantī parēṇa ṇiaa-cchāā // Sētu.18

parivaḍḍhantucchāhōvialia-raṇa-maccharēhi appatta-guṇō
aasa-kkantōsariōkaḍḍhijjaï dukkaraṁ bhaḍattaṇa-saddō // Sētu.19

āhia-samarāamaṇāvasaṇammi a ūsavē a sama-rāa-maṇā
avasāaa-visamatthādhīra ccia hōnti saṁsaē vi samatthā // Sētu.20


[p. 15]
vavasāa-sappivāsākaha tē hattha-ṭṭhiaṁ ṇa pāhēnti jasaṁ
jē jīvia-sandēhēvisaṁ bhuaṅga vva uvvamanti amarisaṁ // Sētu.21

sīhā sahanti bandhaṁukkhaa-dāḍhā ciraṁ dharēnti visaharā
ṇa uṇa jianti paḍihaāakkhaṇḍia-vavasiā khaṇaṁ pi samatthā // Sētu.22

akaattha-paḍiṇiattākaha samuhālōa-mētta-paḍisaṁkantaṁ
dappaṇa-alēsu va ṭhiaṁṇiaaṁ dēcchiha piā-muhēsu visāaṁ // Sētu.23

ṇijjanti cira-paattāsamudda-gahirā vi paḍivahaṁ ṇaï-sōttā
tīrēnti ṇiattēuṁasamāṇia-pēsaṇā ṇa uṇa sappurisā // Sētu.24

jō laṅghijjaï raïṇājō vi khavijjaï khaāṇalēṇa vi bahusō
kaha sō uia-parihaōduttārō tti pavaāṇa bhaṇṇaü uahī // Sētu.25

cintijjaü dāva imaṁkula-vavaēsa-kkhamaṁ vahantāṇa jasaṁ
lajjāi samuddassa vidōṇha vi kiṁ hōi dukkaraṁ bōlēuṁ // Sētu.26

kiraṇāsaṇiṁ rahu-suēsuhassa kira ṇāsaṇiṁ vimuñcaü mā dā
sēla-sasāraamē hōtumhē jēūṇa canda-sāraa-mēhō // Sētu.27

bandhava-ṇēhabbhahiōhōi parō vi viṇaēṇa sēvijjantō
kiṁ uṇa kaōvaārōṇikkāraṇa-ṇiddha-bandhavō dāsarahī // Sētu.28

aïra-parūḍha vva laāsamarucchāhē udummi va vilambantē
ajja vi dāva maha imāmaülēi ccia phalaṁ ṇa dāvēi sirī // Sētu.29

kēccira-mēttaṁ va ṭhiīēa visaṁvāiā ṇa mōcchihi rāmaṁ
kamalammi samuppaṇṇātaṁ cia raaṇīsu kiṁ ṇa muñcaï lacchī // Sētu.30

saalujjōia-vasuhēsamattha-jia-lōa-vittharanta-paāvē
ṭhāi ṇa ciraṁ ravimmi vavihāṇa-paḍiā vi maïladā sappurisē // Sētu.31


[p. 16]
sappurisa-pāaḍa-vahaṁpaḍhamaṁ jaṁ rāhavēṇa amhāsu-kaaṁ
hōjja va ṇa hōjja va samaṁamhēhi kaaṁ pi kiṁ uṇa akīrantaṁ // Sētu.32

rāhava-patthijjantōuddhō dīsihaï kēcciraṁ va dahamuhō
dūranta-pēcchiavvōsihara-paḍanta-viaḍāsaṇi vva vaṇa-dumō // Sētu.33

bālāavaṁ va ēntaṁdhua-ambālāa-vaṁsu-ṇivaha-cchāaṁ
kaï-sēṇṇaṁ raaṇiarātama-raa-ṇiara vva pēcchiuṁ pi aōggā // Sētu.34

garuammi vi paḍivakkhēhōnti bhaḍā ahia-vāria-ppaḍiūlā
paḍigaa gandhāiddhāuddhaṅkusa-ruddha-manthaa vva gaïndā // Sētu.35

visamammi vi avisaṇṇōdhārēi dhuraṁ dhuraṁdharō ccia ṇavaraṁ
kiṁ diṇaarōvarāēdiṇassa hōi avalambaṇaṁ sasi-bimbaṁ // Sētu.36

mukka-salilā jalaharāahiṇava-diṇṇa-pphalā a pāava-ṇivahā
lahuā vi hōnti garuāsamara-muhōharia-maṇḍalaggā a bhuā // Sētu.37

dappaṁ ṇa sahanti bhuāpaharaṇa-kajja-sulahā dharēnti mahiharā
vitthiṇṇō gaaṇa-vahōṇijjaï kīsa garuattaṇaṁ paḍivakkhō // Sētu.38

dhīraṁ parirakkhantāgaruaṁ pi bharaṁ dharēnti ṇavara suurisā
ṭhāṇaṁ cia amuantāṇīsēsaṁ tihuaṇaṁ khavēnti ravi-arā // Sētu.39

kāara-paḍimukka-dhuraṁjiṇanti patthāṇa-laṅghiagga-kkhandhā
paḍhamaṁ tā ṇiaa-balaṁpacchā paharēhi suurisā paḍivakkhaṁ // Sētu.40

aṇṇēnti maṅgalāiṁalliaï sirī jasō pavaḍḍhaï puraō
paḍivaṇṇa-raṇucchāhēpaḍivakkhuddharaṇa-patthiammi suurisē // Sētu.41

vaccantā aïbhūmiṁkaḍḍhia-suhaḍāsi-vatta-vanthāvaḍiā
ṇavara ṇa calanti bīaṁlua-vakkhā mahihara vva vērāvandhā // Sētu.42


[p. 17]
tā sōaï rahu-taṇaōtāva a sīā vi hattha-palhattha-muhī
tāva a dharaï dahamuhōjāva visāēṇa vō tulijjaï dhīraṁ // Sētu.43

aṇṇō aṇṇassa maṇōtumha ṇa āṇē aṇāhiō maha appā
ṇivvaṇṇantassa imaṁdara-rūḍha-vaṇa-ppasāhaṇaṁ haṇumantaṁ // Sētu.44

paḍivakkhassa a lacchiaṁ āsāēntaēṇaṁṇiaa-kulassa a kittiaṁ āsāēntaēṇaṁ
maraṇaṁ pi varaṁ laddhaaṁ ṇaa-ṇimmāṇaēṇaṁpurisēṇa ciraṁ jīviaṁ ṇa a ṇimmāṇaēṇaṁ // Sētu.45

ēa vi sirīa diṭṭhaā kē saralacchiāēkara-kamalassa a chikkaā kēsara-lacchiāē
mujjhanti saviṇṇāṇaā samara-samāṇaammiēa mamammi bhaṇantaē sama-rasa-māṇaammi // Sētu.46

[juggaaṁ]
mā sōijjaü duhiā sīā lōaēṇaṁṇaliṇi vva samōluggaā sīālōaēṇaṁ
duhiē rāhava-hiaē kāma-ilantaammijīviammi ahilōhiā kā maïlantaammi // Sētu.47

candaa vva mēha-maïliē raaṇī-sāraammikamalaammi va hima-ḍaḍḍhaē raa-ṇīsāraammi
duhiē rāhava-hiaaē bhama-rōattaammikusumammi va pavvāaē bhamarōattaammi // Sētu.48



[p. 18]
[juggaaṁ]
kaïā ṇu viraha-viraïa-dōbballa-pasāhaṇujjhiāharaṇāiṁ
ṇīsāsa-vasa-pahōlira-lambālaa-malia-pamhala-kaōlāiṁ // Sētu.49

pihula-ṇiamba-ala-kkhalia-siḍhila-valaa-vivaïṇṇa-bāhu-laāiṁ
dacchāma pariaṇa-tthua-kaa-pēsaṇa-lajjiā pia-kalattāiṁ // Sētu.50


[juggaaṁ]
ia jāhē bhaṇṇantaṁṇa calaï cintā-bharōsianta-sarīraṁ
āaḍḍhaṇa-ṇiccēṭṭhaṁpaṅka-kkhuttaṁ va gaa-ulaṁ kaï-sēṇṇaṁ // Sētu.51

tō phuḍa-sadduddhāia-vaṇa-dava-bharia-giri-kandarāāra-muhō
riu-vikkamam asahantōjampaï vāṇara-vaī puṇō vi hasantō // Sētu.52


ia atthira-sāmatthēaṇṇassa vi pariaṇammi kō āsaṅghō
tattha vi ṇāma dahamuhōtassa ṭhiō ēsa paḍihaḍō majjha bhuō // Sētu.53

avahōāsammi mahaṁhattha-alāhaa-dalanta-patthia-salilō
jā ṇa ṇiattaï uahībōlīṇaṁ tāva hōu vāṇara-sēṇṇaṁ // Sētu.54

ahiāṇaṁ tōsi-harēdhariaṁ malaa-giriṇō hasantō siharē
guru-bhara-visaaṁsēṇaṁṇējjāmi bhuēṇa jōaṇa-saaṁ sēṇam // Sētu.55

samuha-miliēkkamēkkēkō ira āsaṇṇa-saṁsaammi sahāō
jāva ṇa dijjaï diṭṭhīkāavvaṁ dāva hōi cira-ṇivvūḍham // Sētu.56

aha va mahaṇṇava-huttaṁpatthantassa gaaṇaṁ mahaṁ ṇa vahuttam
ruhira-vasāmisa-vattaṁhantūṇa va ṇivvuō vasāmi savattam // Sētu.57

ṇisuḍhijjanta-bhuaṅgaṁmā mujjhaha maha sarōsa-calaṇakkantam
jattō ṇamaï mahi-alaṁtattō ṇāma saalō paaṭṭaü uahī // Sētu.58

ō jamala-kkhambhēhi vadhariēṇa bhuēhi maha mahōahi-majjhē

[p. 19]
ummūliāiēṇaṁsamaïñchaü viñjha-saṁkamēṇa kaï-balam // Sētu.59

vivalāanta-bhuaṅgaṁuvvattia-jalaaraṁ vihiṇṇa-mahiharam
muha-mārua-vihua-jalaṁpēcchaha raaṇāaraṁ karēmi thala-vaham // Sētu.60

majjha-kkhuḍiummūlia-bhuā-bhamāia-vimukka-sēsaddhantam
ēttō-hutta-suvēlaṁtattō-hutta-malaaṁ karēmi samuddam // Sētu.61

aha va suvēlālaggaṁpēcchaha ajjēa bhagga-rakkhasa-viḍavam
sīā-kisalaa-sēsaṁmajjha bhuāaḍḍhiaṁ laaṁ miva laṅkam // Sētu.62

ō bhagga-rakkhasa-dumaṁṇihaa-dasāṇaṇa-maïnda-suha-saṁcāram
rāmāṇurāa-mattōmalēmi laṅkaṁ vaṇa-tthaliṁ va vaṇa-gaō // Sētu.63


ia siri-pavarasēṇa-viraïē kālidāsa-kaē dahamuhavahē mahākavvē taïō āsāsaō parisamattō


---------------------------------------------------------------------

[p. 20]
[caütthō āsāsaō]

aha paḍhama-vaaṇa-ṇihuaṁpacchā umhaïa-lajjiaṁ kaï-sēṇṇaṁ
sasi-daṁsaṇa-pāsuttaṁkamala-vaṇaṁ va diasāgamēṇa vivuddhaṁ // Sētu.1

ṇavari a kaï-hiaāiṁdhuandhaāra-viaḍāi gamaṇucchāhō
ēkkō bahuāi samaṁgiri-siharāi aruṇāavō vva vilaggō // Sētu.2

tō dappa-muha-pasāōāḍhattō tāṇa hiaa-hasiujjōō
raṇa-vikkamagga-hatthōṇiaa-sahāō vva paharisō vitthariuṁ // Sētu.3

bahaluddhua-dhāu-raaṁrisahēṇa dhuōjjharāhaa-kapōla-alaṁ
bhiṇṇaṁ vāma-bhua-sirēummūlia-valia-paṇṇaaṁ giri-siharaṁ // Sētu.4

pulaübbhēāambaṁṇīlō paripusaï visama-kasaṇa-cchāaṁ
hiaa-ṇihitta-paharisaṁsasi-paḍibhiṇṇa-ghaṇa-saṁṇihaṁ vaccha-aḍaṁ // Sētu.5

vihaḍantōṭṭha-uḍa-dalaṁphuranta-danta-ara-bahala-kēsara-vaaraṁ
paharisa-candālōēhasiaṁ kumuēṇa surahi-gandhuggāraṁ // Sētu.6

vihaḍanta-dharaṇi-bandhōuhaa-bhua-kkhēva-muhala-vēvira-viḍavō
visama-paḍanta-visaharōvēlā-candaṇa-dumō maïndēṇa dhuō // Sētu.7

dippanta-durālōādiviassa sadhūma-sihi-sihāvatta-ṇihā
sōmmattaṇaṁ ṇapattā harisa-bharēntī vi visaharassa va diṭṭhī // Sētu.8

sarahō vi dari-muhuggaa-paḍisadda-pphuḍia-malaa-aḍa-pabbhāraṁ
muñcaï visaaṁ ṇāaṁmalēi aṅgaṁ ca rōsa-visa-aṇṇāaṁ // Sētu.9

aruṇāamba-cchāētakkhaṇa-mētta-paḍivuddha-paṅkaa-sōhē
phuraï ṇimaḍhassa vi phuḍaṁdiasassa muhammi diṇaarō vva amarisō // Sētu.10


[p. 21]
viaḍāharantarālaṁkaaṁ susēṇassa rōsa-hasiēṇa phuḍaṁ
uppāa-ruhira-ambaṁmajjha-pphuḍia-raï-maṇḍalaṁ miva vaaṇaṁ // Sētu.11

harisa-pariambhiēṇa aaddhullasia-raï-bimba-amba-cchaviṇā
puraō-huttārambhōmuhēṇa divasō vva pāaḍō vāli-suō // Sētu.12

ṇēcchaï ṇivvūḍha-bharōlahuaṁ dappuddhaattaṇaṁ pavaṇa-suō
kaa-pēsaṇassa sōhaïdhīraṁ cia mahaï rakkhiuṁ vaaṇijjaṁ // Sētu.13

ṇibbhacchiōahi-ravaṁphuḍiāhara-ṇivvaḍanta-dāḍhā-hīraṁ
hasaï kaï-dappa-pasamia-rōsa-virajjanta-lōaṇō suggīvō // Sētu.14

ṇavari sumittā-taṇaōāsaṅghantō gurussa ṇiaaṁ ca balaṁ
ṇa a cintēi ṇa jampaïuahiṁ sadasāṇaṇaṁ taṇaṁ va gaṇēntō // Sētu.15

rahuṇāhassa vi diṭṭhīvāṇara-vaïṇō phuranta-vidduma-ambaṁ
vaaṇaṁ vaaṇāhi calākamalaṁ kamalāhi bhamara-panti vva gaā // Sētu.16

[antyakulaaṁ 3]
tō vaa-pariṇāmōṇaa-bhumaā-vali-rubbhamāṇa-diṭṭhi-cchōhō
āsaṇṇa-dhavala-mihiā-parikkhalantōsahi-ppahō vva mahiharō // Sētu.17

kara-vāria-kaï-lōōsuggīva-viiṇṇa-bhāsuracchi-cchōhō
jālāhaa-duma-ṇivahōphuliṅga-piṅgalia-mahiharō vva vaṇa-davō // Sētu.18

jampaï ricchāhivaīuṇṇāmēūṇa mahi-aladdhanta-ṇihaṁ
khalia-vali-bhaṅga-dāvia-vitthaa-bahala-vaṇa-kandaraṁ vaccha-aḍaṁ // Sētu.19


saggaṁ apārijāaṁkōtthuha-lacchi-rahiaṁ mahumahassa uraṁ
sumirāmi mahaṇa-puraōa-muddha-andaṁ ca hara-aḍā pabbhāraṁ // Sētu.20

mahumaha-hatthammi maēṇakkhukkhuḍia-sarasaṁ mahāsura-hiaaṁ

[p. 22]
diṭṭhā aṇudhāvantīakkhittaṁ ṇiaa-hattha-kamalaṁ va sirī // Sētu.21

taṁ ca hiraṇṇakkhassa visumarāmi mahā-varāha-dāḍhā-bhiṇṇaṁ
mahi-maṇḍalaṁ va tuliaṁukkhaa-hiaa-giri-bandhaṇaṁ vaccha-aḍaṁ // Sētu.22

dhīraṁ haraï visāōviṇaaṁ jōvvaṇa-maō aṇaṅgō lajjaṁ
ēkkanta-gahia-vakkhōkiṁ sīsaü jaṁ ṭhavēi vaa-pariṇāmō // Sētu.23

aṇuhūa-muṇēavvēvihaḍia-visamakkharē vi saṁghaḍiatthē
jōvvaṇa-mūḍha-pahasiēmā avamaṇṇaha jarā-pariṇaüllāvē // Sētu.24

tujjha bhuāsu ṇisaṇṇōhari-satthō pabbalō surāṇa vi samarē
mārua-laddha-tthāmōōvaggaï mahi-raō vi tā diasaaraṁ // Sētu.25

kiṁ uṇa duppariallāmajjāāikkamuppaha-valijjantā
uahi vva sāra-garuāghaḍiā vi visaṁghaḍanti kajjālāvā // Sētu.26

paccakkhāhi parōkkhaṁkaha vi tulagga-ghaḍiāhi āgama-suddhaṁ
saṁcālia-ṇikkampaṁaṇuhūāhi vi mahaṁ suaṁ cia garuaṁ // Sētu.27

jaṁ sōhēnti samatthāsama-sāra-parakkamā ṇa taṁ ṇivvaḍiā
ēkkō paavējja daḍhaṁmiliā uṇa diṇaarā khavēnti tihuaṇaṁ // Sētu.28

ōvaggaï ahimāṇaṁpaḍivakkhassa vi ṇa tārisaṁ dēi bhaaṁ
amarisa-gahiō vva sarōviddāi abhāa-saṁdhiō ucchāhō // Sētu.29

ṇēa tumē mōttavvaṁsuṭṭhu vi turiēṇa dhīra-patthiva-cariaṁ
turavantassa ravissa vimaüijjaï dakkhiṇāaṇammi paāō // Sētu.30

kiṁ aïrāēṇa imāamagga-samara-suha-cintia-kahāhi kaā
paharisa-paṇāmia-muhīgōtta-kkhalaṇa-vimaṇa vva dē jaa-lacchī // Sētu.31

mā rajjaha rahasa cciacandassa vi dāva kumua-vaṇa-ṇipphaṇṇō
dūraṁ ṇivvalia-guṇōēkka-rasassa kamalēsu viddāi jasō // Sētu.32

kiṁ appaṇā pariaṇōparassa ō pariaṇēṇa dē paḍivakkhō

[p. 23]
sōhaï patthijjantōjiāhimāṇassa kiṁ jaammi vi gahaṇaṁ // Sētu.33

haṇumantāisaēṇahaṇumanta-muhāṇa vāṇarāṇa a vaïṇā
dhīra aṇivvalia-jasaṁkāavvaṁ kiṁ tumē vi mārui-sarisaṁ // Sētu.34

kaha tammi vi lāijjaïjammi aiṇṇa-pphalā adūra-pasariā
paḍiammi dumē vva laāsa ccia aṇṇaṁ puṇō vilaggaï āṇā // Sētu.35

hantuṁ vimaggamāṇōhantuṁ turiassa appaṇā dahavaaṇaṁ
kiṁ icchasi kāuṁ jēpavaa-vaï piaṁ ti vippiaṁ rahuvaïṇō // Sētu.36

ia ṇiamia-suggīvōrāmantēṇa valiō piāmaha-taṇaō
parimaṭṭha-mēru-siharōsūrāhimuhō vva palaa-dhūmuppīḍō // Sētu.37

jampaï a kiraṇa-pamhala-phuranta-danta-ppahā-ṇihāōtthaïaṁ
viṇaa-paṇaaṁ vahantōsamuhāgaa-dhavala-kēsara-saḍaṁ va muhaṁ // Sētu.38

rakkhijjaï tēllōkkaṁpalaa-samudda-vihurā dharijjaï vasuhā
uaraddhanta-pahuttēvimuhijjaï sāarē tti vimhaaṇijjaṁ // Sētu.39

dhaṇu-vāvārassa raṇēkuvia-kaanta-ṇimisantara-ṇihassa tuhaṁ
phuḍa-vijju-vilasiassa vaārambhō ccia ṇa hōi kiṁ avasāṇaṁ // Sētu.40

ṇivvubbhaï palaa-bharōtīraï valavā-muhāṇalō vi visahiuṁ
diṇṇaṁ jēṇēa tumēkaha kāhii sāarō tahiṁ cia dhīraṁ // Sētu.41

[juggaaṁ]
tō pāaḍa-dōbballaṁpamhaṭṭha-piā-paōhara-ppharisa-suhaṁ
vacchaṁ tamāla-ṇīlaṁpuṇō puṇō vāma-kara-alēṇa malēntō // Sētu.42

uahissa jasēṇa jasaṁdhīraṁ dhīrēṇa garuaāi garuaaṁ
rāmō vi thiīa ṭhiiṁbhaṇaï ravēṇa a ravaṁ samupphundantō // Sētu.43


duttārammi samuddēkaï-lōē vimuhiē mamammi visaṇṇē
hari-vaï tumē ccia imāduvvōjjhā vi avalambiā kajja-dhurā // Sētu.44


[p. 24]
dhīrāhi sāra-garuaṁalaṅghaṇijjāhi sāsaa-jasujjōaṁ
ricchāhivāhi vaaṇaṁraaṇaṁ raaṇāarāhi va samucchaliaṁ // Sētu.45

jattha paramattha-garuāṇa hōnti tumhārisā thira-vavaṭṭhambhā
mahihara-mukka vva mahīatthāaï tattha vittharā kajja-dhurā // Sētu.46

paḍivatti-mētta-sāraṁkajjaṁ thōāvasēsiaṁ māruiṇā
saṁpaï jō ccēa uraṁdēi pavaṁgāṇa piaï sō ccēa jasaṁ // Sētu.47

tā savvē ccia samaaṁduttāraṁ pi haṇumanta-suha-bōlīṇaṁ
abbhatthēmha surāsura-ṇivvūḍhabbhatthaṇāaraṁ maaraharaṁ // Sētu.48

aha ṇikkāraṇa-gahiaṁmaē vi abbhatthiō ṇa mōcchihi dhīraṁ
tā pēcchaha bōlīṇaṁvihuōahi-jantaṇaṁ thalēṇa kaï-balaṁ // Sētu.49

jattha mahaṁ paḍiutthōvasihii aṇṇassa kaha tahiṁ cia rōsō
diṭṭhiṁ pāḍēi jahiṁdiṭṭhi-visō taṁ puṇō ṇa pēcchaï biiō // Sētu.50

tāva a sahasuppaṇṇāṇavāavāliddha-kasaṇa-mihiāambā
maüla-ppahāṇuviddhāāḍhattā dīsiuṁ ṇisiara-cchāā // Sētu.51

tō gamaṇa-vēa-mārua-muhala-paḍaddhanta-ṇaha-ṇirāia-jalaē
pēcchanti ravi-arantara-ghōlāvia-pihula-vijjulē raaṇiarē // Sētu.52

tō ṇaha-alāvaḍantēpalaüppāa vva ṇisiarē ahilēuṁ
uṇṇāmia-giri-siharaṁcaliaṁ mahi-maṇḍalaṁ va vāṇara-sēṇṇaṁ // Sētu.53

ōsumbhanta-jalaharaṁvisama-ṭṭhia-pavaa-bala-valantālōaṁ
dīsaï bhamanta-vihaḍaṁthāṇa-pphiḍia-siḍhilaṁ paḍantaṁ va ṇahaṁ // Sētu.54

ṇavari a laṅkā-diṭṭhōdiṭṭha-sahāō vihīsaṇō māruiṇā
ṇiamēūṇa kaï-balaṁbīōdantō vva rāhavassa uvaṇiō // Sētu.55


[p. 25]
calaṇōṇaa-ṇihuassa amāṇēṇa va kara-alēṇa sē rahuvaïṇā
uṇṇāmiaṁ ṇaṇu siraṁjāaṁ rakkhasa-ulāhi dūrabbhahiaṁ // Sētu.56

vavasia-ṇivēiatthōsō mārui-laddha-paccaāgaa-harisaṁ
suggīvēṇa ura-tthala-vaṇa-mālā-malia-mahuaraṁ uvaūḍhō // Sētu.57

tō jampaï rahu-taṇaōsamaaṁ dasasu vi disā-muhēsu kirantō
paaï-sukaassa dhavalaṁṇīsandaṁ va hiaassa dantujjōaṁ // Sētu.58

ṭhāṇaṁ davaggi-bhīāvaṇammi vaṇa-hatthiṇi vva parimaggantī
pēcchaha laddhāsāāmōttuṁ rakkhasa-ulaṁ ṇa icchaï lacchī // Sētu.59

ṇajjaï vihīsaṇa tuhaṁsōmma-sahāva-parivaḍḍhiaṁ viṇṇāṇaṁ
diṭṭhi-visēhi va amaaṁuahissa ṇisāarēhi vi aviddaviaṁ // Sētu.60

suddha-sahāvēṇa phuḍaṁphuranta-pajjatta-guṇa-maūhēṇa tumē
candēṇa va ṇiaa-maōkalusō vi pasāhiō ṇisāara-vaṁsō // Sētu.61

kaha ira sa-kajja-kusalākajja-gaïṁ maï-guṇēhi avalambantā
kula-māṇa-vavaṭṭhambhāṇa hōnti rāa-siri-bhāaṇaṁ sappurisā // Sētu.62

laddhāsāēṇa ciraṁsura-bandi-pariggahē ṇisāara-vaïṇā
sīā rakkhasa-vasahiṁdiṭṭhi-visa-haraṁ visōsahi vva uvaṇiā // Sētu.63

phiḍiā sura-saṁkhōhābandi-aṇakkandiaṁ gaaṁ pariṇāmaṁ
jāā dahamuha-gahiātihuvaṇa-ḍimbassa jāṇaī avasāṇaṁ // Sētu.64

aha ṇaaṇēsu paharisaṁkaṇṇēsu pavaṁga-vaḍḍhiaṁ jaa-saddaṁ
sīsammi a ahisēaṁpalhatthaï a hiaammi sē aṇurāaṁ // Sētu.65


ia siri-pavarasēṇa-viraïē dahamuhavahē mahākavvē caütthō āsāsaō


---------------------------------------------------------------------

[p. 26]
[pañcamō āsāsaō]

aha jalaṇihimmi ahiaṁmaaṇē a miaṅka-daṁsaṇa-viambhantē
viraha-vihurassa ṇajjaïṇisā vi rāmassa vaḍḍhiuṁ āḍhattā // Sētu.1

uia-miaṅkaṁ ca ṇahaṁṇiama-ṭṭhia-rāhavaṁ ca sāara-puliṇaṁ
ṇēnti paraṁ parivaḍḍhiṁāliṅgia-candimaṁ mahōahi-salilaṁ // Sētu.2

tō sē viōa-sulahāṇiama-viiṇṇa-hiaa-kkhivaṇa-sōḍīrā
khaürēnti dhii-ggahaṇaṁjāaṁ jāaṁ visūraṇā-vikkhēvā // Sētu.3

kāhii piaṁ samuddōgalihii candāavō samappihii ṇisā
avi ṇāma dharējja piāō ṇē virahējja jīviaṁ ti visaṇṇō // Sētu.4

ṇindaï miaṅka-kiraṇēkhijjaï kusumāuhē juucchaï raaṇiṁ
jhīṇō vi ṇavara jhijjaïjīvējja piētti māruiṁ pucchantō // Sētu.5

ēttō vasaï tti disāēṇaṁ sā ṇūṇa ṇindaï tti miaṅkō
ēttha ṇisaṇṇētti mahīēēṇa ṇia tti sē ṇahaṁ pi bahu-maaṁ // Sētu.6

dhīrēṇa ṇisā-āmāhiaēṇa samaṁ aṇiṭṭhiā uvaēsā
ucchāhēṇa saha bhuābāhēṇa samaṁ galanti sē ullāvā // Sētu.7

dhīrētti saṁṭhavijjaïmucchijjaï maaṇa-pēlavētti gaṇēntō
dharaï pia tti dharijjaïviōa-taṇuētti āmuaï aṅgāiṁ // Sētu.8

ubbhaḍa-hariṇa-kalaṅkōmalaa-laā-pallavuvvamanta-maūhō
aruṇāhaa-vicchāōjāō suha-daṁsaṇō ṇavara tassa sasī // Sētu.9


[p. 27]
jaha jaha ṇisā samappaïtaha taha vēvira-taraṅga-paḍimā-vaḍiaṁ
kiṁkāavva-vimūḍhaṁghōḍaï hiaaṁ va uahiṇō sasi-bimbaṁ // Sētu.10

ṇavari a malaa-guhā-muha-bhariuvvaria-phuḍa-ṇīharanta-paḍiravaṁ
pavaṇēṇa uahi-salilaṁpahāa-tūraṁ va āhaaṁ rahuvaïṇō // Sētu.11

haṁsa-ula-sadda-muhalaṁugghāḍijjanta-dasa-disā-vitthāraṁ
ōsaria-timira-salilaṁjāaṁ puliṇaṁ va pāaḍaṁ diasa-muhaṁ // Sētu.12

aha gamia-ṇisā-samaaṁgambhīrattaṇa-daḍha-ṭṭhiammi samuddē
rōsō rāhava-vaaṇaṁuppāō canda-maṇḍalaṁ va vilaggō // Sētu.13

tō sē tamāla-ṇīlaṁṇiḍāla-vaṭṭaṁ palōṭṭa-sēa-jala-lavaṁ
bhiuḍī thira-vitthiṇṇaṁkaḍaaṁ viñjhassa visa-laa vva vilaggā // Sētu.14

aha jaṇia-bhiuḍi-bhaṅgaṁjāaṁ dhaṇu-hutta-valia-lōaṇa-jualaṁ
amarisa-viiṇṇa-kampaṁsiḍhila-jaḍā-bhāra-bandhaṇaṁ tassa muhaṁ // Sētu.15

paṇaa-paḍibhaṅga-vimaṇōthōa-tthōa-paḍivaḍḍhiāmarisa-rasō
taha sōmmō vi rahu-suōjāō palaa-raï-maṇḍala-durālōō // Sētu.16

tō sāhasa-ṇimmāṇaṁamitta-dīsanta-lacchi-saṁkēa-haraṁ
saṁṭhia-rōsālāṇaṁgēṇhaï bhua-dappa-bīa-lakkhaṁ cāvaṁ // Sētu.17

akkanta-dhaṇu-bharōṇaa-dharaṇi-ala-tthala-palōṭṭa-jala-pabbhārō
thōaṁ pi aṇārūḍhēuahī cāvammi saṁsaaṁ ārūḍhō // Sētu.18

dhūmāi dhūma-kalusējalaï jalantāruhanta-jīā-bandhē
paḍirava-paḍiuṇṇa-disaṁrasaï rasanta-siharē dhaṇummi ṇaha-alaṁ // Sētu.19

bhijjaü mahi tti va phuḍaṁṇatthi samuddō tti dāruṇaṁ va païṇṇaṁ
ṇāsaü jaaṁ ti va maṇēciraṁ tulēūṇa vilaïaṁ ṇēṇa dhaṇuṁ // Sētu.20

tō cira-viōa-taṇuōsaï-bāhōmaṭṭha-maüa-jīāghāō

[p. 28]
jāō aṇṇō ccia sēvilaïa-dhaṇu-mētta-vāvaḍō vāma-bhuō // Sētu.21

aha vāma-bhuapphālaṇa-paḍirava-paḍiuṇṇa-dasa-disā-vitthāraṁ
saṁbharaï jāa-saṅkaṁpalaa-ghaṇabbhahia-pēllaṇaṁ tēllōkkaṁ // Sētu.22

gēṇhaï a sō aṇāara-paraṁmuha-pasāriagga-hatthāvaḍiaṁ
khaa-sūra-maūhāṇa vaēkkaṁ uahi-parivattaṇa-sahaṁ bāṇaṁ // Sētu.23

tō saṁdhantēṇa saraṁrasantarōlugga-bhiuḍi-bhaṅgēṇa ciraṁ
ṇīsasiūṇa pulaïōaṇuampā-dūmiāṇaṇēṇa samuddō // Sētu.24

aha kaḍḍhiuṁ paüttōṇikkampa-ṇirāa-diṭṭhi-saccavia-saraṁ
valia-bhua-ruddha-majjhaṁdaḍha-ṇippīḍia-guṇaṁ dhaṇuṁ rahuṇāhō // Sētu.25

sara-muha-visama-pphaliāṇamanta-dhaṇu-kōḍi-vipphuranta-cchāā
ṇajjaï kaḍḍhijjantājīā-sadda-gahiraṁ rasanti ravi-arā // Sētu.26

phuḍa-jīā-rava-muhalaṁtajjēï va bāṇa-muha-jalantaggi-sihaṁ
jalaṇihi-vaha-paḍiuddhaṁāaṇṇāaḍḍhiaṁ viambhaï va dhaṇuṁ // Sētu.27

khuhia-jala-siṭṭha-sārōmuha-ṇiddhāvia-pasāriukkā-ṇivahō
āaḍḍhijjantō cciaṇajjaï paḍiō tti sāarē rāma-sarō // Sētu.28

dhua-vijju-piṅgalāiṁsara-muha-ṇiggiṇṇa-huavaha-palittāiṁ
uppāa-lōaṇāi vaphuṭṭanti disā-muhāṇa ghaṇa-bindāiṁ // Sētu.29

tō bhua-rahasāaḍḍhia-dhaṇu-vaṭṭha-pphulia-bahala-dhūmuppīḍaṁ
muaï muha-ṇiggaāṇala-sihā-samōlugga-sūra-kiraṇaṁ bāṇaṁ // Sētu.30

sō jaliūṇa ṇaha-alēsaliladdhatthamia-huavahāamba-muhō
paḍhamōiṇṇa-diṇaarōdīhō diahō vva sāarammi ṇivaḍiō // Sētu.31

gaaṇē vijju-ṇihāōkhaanta-kālāṇalō samudducchaṅgē
mahi-ampō pāālēhōi paḍanta-paḍia-ṭṭhiō rāma-sarō // Sētu.32


[p. 29]
tassa a maggālaggāaïnti ṇiddhūma-jalaṇa-amba-cchāā
uahiṁ bāṇa-ṇihāāaddhatthamiassa diṇaarassa va kiraṇā // Sētu.33

ṇavari a sara-ṇibbhiṇṇōvalaā-muha-vihua-kēsara-saḍugghāō
uddhāiō rasantōvīsattha-pasutta-kēsari vva samuddō // Sētu.34

dūrāiddha-ṇiattēsamuhāgaa-bahala-sara-ṇihāa-kkhuḍiē
dōhāijjaï va ṇahaṁṭaṅka-cchēa-rahasuṭṭhiammi samuddē // Sētu.35

raaṇāara-para-bhāēmajjha-cchiṇṇammi bāṇa-ghāukkhittē
ṇivaḍaï bīaddhantōphuḍiōsariō vva malaa-aḍa-pabbhārō // Sētu.36

bhiṇṇa-giri-dhāu-ambāvisama-cchiṇṇa-ppavanta-mahihara-vakkhā
khubbhanti khuhia-maarāāvāāla-gahirā samudduddēsā // Sētu.37

āamba-ravi-arāhaa-dara-vihaḍia-dhavala-kamala-maüla-cchāaṁ
bhamaï sara-pūria-muhaṁugghāḍia-paṇḍurōaraṁ saṅkha-ulaṁ // Sētu.38

vēvanti vihua-macchāsara-ghāukkhuḍia-maara-dāḍhā-dhavalā
maṇi-bhara-visamōṇāmia-lua-visahara-ghōlira-pphaṇā jala-ṇivahā // Sētu.39

phuṭṭanta-vidduma-vaṇaṁsaṁkhōhuvvatta-ṇinta-raaṇa-maūhaṁ
ghōlaï vēlāvaḍiaṁphēṇa-ṇihucchalia-mōttiaṁ uvahi-jalaṁ // Sētu.40

jala-pabbāḍia-mukkākhaṇa-mētta-tthaïa-pāaḍia-vitthārā
hōnti pasaṇṇa-kkhuhiāmūallaïa-muhalā samuddāvattā // Sētu.41

valamāṇuvvattantōēkkaṁ cira-āla-pīḍiaṁ siḍhilēntō
bīēṇa va pāālēpāsēṇa ṇisammiuṁ paüttō uvahī // Sētu.42

sara-vēa-galatthallia-suvēla-rubbhanta-sāaraddha-tthaïaṁ

[p. 30]
ōsaria-dāhiṇa-disaṁdīsaï ukkhaṇḍiēkka-pāsaṁ va ṇahaṁ // Sētu.43

āi-varāhēṇa vi jēaddiṭṭhā mandarēṇa vi aṇāliddhā
khuhiā tē vi bhaaarāāvāāla-gahirā samudduddēsā // Sētu.44

ēkkēkkammi valantōbāṇa-ppahara-vivarē ṇaha-ṇirālambē
khaa-kālāṇala-bhīōpaḍaï rasantō rasāalē vva samuddō // Sētu.45

dīsanti diṭṭha-mahaṇāpuṭṭhi-paḍiṭṭhia-palōṭṭa-mandara-siharā
āsāiāmaa-rasābāṇa-daḍha-ppahara-mucchiā timi-macchā // Sētu.46

ukkhitta-mahāvattādara-daḍḍha-vivaṇṇa-vidduma-raa-kkhaürā
āvāāla-valantādīsanti mahā-bhuaṁga-ṇīsāsa-vahā // Sētu.47

vēvaï pēmma-ṇialiaṁsara-saṁdaṭṭa-dhaṇiōvaūhaṇa-suhiaṁ
jīēṇa ēkkamēkkaṁparirakkhanta-valiaṁ bhuaṁgama-mihuṇaṁ // Sētu.48

mōḍia-vidduma-viḍavādhāvanti jalammi maṇi-ṇihaṁsaṇa-ṇisiā
sippi-uḍa-majjha-ṇiggaa-muha-lagga-tthōra-muttiā rāma-sarā // Sētu.49

visa-vēō vva pasariōjaṁ jaṁ ahilēi bahala-dhūmuppīḍō
kajjalaïjjaï taṁ taṁruhiraṁ va mahōahissa vidduma-vēḍhaṁ // Sētu.50

khuhia-samudduppaïābāṇukkitta-paḍiēkka-vitthaa-vakkhā
visama-bharōṇaa-siharāṇahaddha-vantha-valiā paḍanti mahiharā // Sētu.51

chiṇṇa-vivaïṇṇa-bhōākaṇṭha-paḍiṭṭhavia-jīviāgaa-rōsā
diṭṭhīhi bāṇa-ṇivahēḍahiūṇa muanti jīviāi bhuaṁgā // Sētu.52

āūrēi rasantōukkhaḍia-bhuaṁga-bhōa-pabbhārāiṁ
sara-muha-galatthaṇukkhaa-sēla-ṭṭhāṇa-vivarōarāi huavahō // Sētu.53

bhiṇṇuvvūḍha-jalaarādara-diṇṇa-mahā-taraṅga-giri-aḍa-ghāā

[p. 31]
chiṇṇa-paḍiuddha-viddhāphuḍanti māaṅga-maara-danta-pphaḍihā // Sētu.54

jālālōa-vimuhiaṁsalila-taraṅga-parisakkaṇa-parikkhaliaṁ
pariharaï vidduma-vaṇaṁdhūmāhaa-amba-lōaṇaṁ mīṇa-ulaṁ // Sētu.55

uvvattōara-dhavalādara-ṇiggaha-ḍaḍḍha-jamala-jīhā-ṇivahā
saṁdhēnti uppaantāthōra-taraṁga-viaḍantarāi bhuaṁgā // Sētu.56

dīsanti daruttiṇṇāhuāsaṇuttatta-vāa-maa-ṇīsandā
pakkaggāha-ṇahaṅkusa-visama-samukkatta-matthaā kari-maarā // Sētu.57

ghōlaï gaōṇiattaṁvisama-ṭṭhia-maṇi-silā-ala-palōṭṭantaṁ
jhijjanta-salila-vihalaṁvēlā-puliṇa-gamaṇūsuaṁ saṅkha-ulaṁ // Sētu.58

mukka-samudducchaṅgāpakkha-kkhēvēhi saṁbhama-samuppaïā
abbhuttēnti mahiharāēkkakkama-sihara-saṁṭhiaṁ mihi-ṇivahaṁ // Sētu.59

vihaluvvatta-bhuaṁgāchiṇṇa-mahāsura-siruppaaṇa-gambhīrā
mūlutthaṅghia-raaṇāṇēnti rasantā rasāala-jaluppīḍā // Sētu.60

bāṇa-ṇihāucchittāhuavaha-jālāhaüppavanta-pphēṇā
aṭṭanti ṇaha-alē cciamārua-bhiṇṇa-lahuā salila-kallōlā // Sētu.61

ṇivvūḍha-visa-tthavaābhōāaḍḍhaṇa-galanta-gamaṇucchāhā
tuṅga-taraṁga-kkhaliāvisamuvvattōarā valanti bhuaṁgā // Sētu.62

vēvanti ṇiṇṇaāṇaṁsara-ṇivaha-cchiṇṇa-saṅkha-vihaḍia-valaā
hattha vva uahi-ṇimiāmukka-ravakkanda-ṇivaḍiāṇa taraṁgā // Sētu.63

huavaha-bharia-ṇiambājalaara-saṁdaṭṭa-vakkha-uḍa-pabbhārā

[p. 32]
cira-saṁṇirōha-masiṇādukkhēṇa ṇahaṁ samuppaanti mahiharā // Sētu.64

jalaï jalanta-jalaaraṁbhamaï bhamanta-maṇi-vidduma-laā-jālaṁ
rasaï rasantāvattaṁbhijjaï bhijjanta-pavvaaṁ uahi-jalaṁ // Sētu.65

āvatta-vivara-bhamirōmalaa-maṇi-silā-ala-kkhalia-saṁcārō
ghōlira-taraṁga-visamōjaha dīsaï sāarō tahēa huavahō // Sētu.66

rahasa-palittucchaliōjē ccia paḍivēi malaa-vaṇa-vitthārē
vijjhāa-ṇiattantōtē ccēa puṇō vi vijjhavēi samuddō // Sētu.67

utthambhia-maaraharōmaara-vasāmisa-visaṅkhala-sihā-ṇivahō
ṇivaha-ṇisuddha-mahiharōmahihara-kūḍa-viaḍō viambhaï jalaṇō // Sētu.68

jalaṇutthaṅghia-mūlābāṇukkhitta-paḍiattaṇa-ṇisumbhantā
ṇivaḍanti jaluppīḍāpaḍilōmāgaa-paḍanta-viaḍāvattā // Sētu.69

dhūmāi jalaï vihaḍaïṭhāṇaṁ siḍhilēi malaï malaücchaṅgaṁ
dhīrassa paḍhama-iṇhaṁtaha vi hu raaṇāarō ṇa bhañjaï pasaraṁ // Sētu.70

bhuaïnda-lōaṇāṇaṁphuṭṭantāṇa a timīṇa sāara-majjhē
saṁvatta-jalaharāṇa varāma-sarāṇala-haāṇa ṇīharaï raō // Sētu.71

muha-puñjiaggi-ṇivahādhūma-sihā-ṇiha-ṇirāa-aḍḍhia-salilā
ṇivaḍanti ṇahukkhittāpalaükkā-daṇḍa-saṁṇihā ṇaï-sōttā // Sētu.72

aṭṭanta-salila-ṇivahōthōa-tthōa-paḍimukka-puliṇucchaṅgō
dīsaï ōsakkantōmaggāhuttō paaṁ paaṁ va samuddō // Sētu.73

jalaṇa-ṇivahammi salilaṁsāṇala-ṇivahucchalanta-salilammi ṇahaṁ
salila-ṇivahōtthaammi aatthāaï ṇaha-alē dasa-disā-akkaṁ // Sētu.74

sihiṇā paavijjantēāaṭṭantammi vitthaē jala-ṇivahē

[p. 33]
jāā gimha-vilambia-ravi-raha-cakka-masiṇā samuddāvattā // Sētu.75

ṇivvaḍia-dhūma-ṇivahōuddhāia-maragaa-ppahā-milia-sihō
vitthiṇṇammi samuddēsēālōmaïliō vva ghōlaï jalaṇō // Sētu.76

jalaï valavāṇalō viaphuṭṭaï sēlō vva rāma-bāṇāhihaō
rasaï jalaō vva uahīkhuhiō laṅghēi māruō vva ṇaha-alaṁ // Sētu.77

hōi thimiammi thimiōvalaï valantammi vihaḍaï visaṁghaḍiē
parivaḍḍhiammi vaḍḍhaïsalilē jhīṇammi ṇavara jhijjaï jalaṇō // Sētu.78

rāma-sarāṇala-paavia-jhijjantōahi-vihatta-taḍa-vicchēā
tē ccia taha-vitthārātuṅgā dīsanti dīva-maṇḍali-bandhā // Sētu.79

[āikulaaṁ 8]
ia dāvia-pāālaṁjalaṇa-sihāvaṭṭamāṇa-jala-saṁghāaṁ
rāmō dalia-mahiharaṁkhavia-bhuaṁga-ṇivahaṁ khavēi samuddaṁ // Sētu.80

jala-pabbhāra-palōṭṭia- bhamanta-saṅkha-ula-vihala-mukkakkandaṁ
phuḍia-vaḍavā-muhāṇala-palitta-dara-daḍḍha-saṁcaranta-visaharaṁ // Sētu.81

jhijjanta-jalālōia-kiraṇa-muṇijjanta-raaṇa-pavvaa-siharaṁ
thōra-taraṁga-karāhaa-disā-laā-bhagga-paḍia-jalahara-viḍavaṁ // Sētu.82

sāṇala-sara-ṇiddāria-sakēsarujjalia-sīha-maara-kkhandaṁ
āsaṇṇa-bhīa-visahara-vēḍhia-kari-maara-dhavala-danta-pphalihaṁ // Sētu.83

dhua-pavvaa-sihara-paḍanta-maṇi-silā-bhagga-vidduma-laāvēḍhaṁ
dara-ḍaḍḍha-visaharujjhia-visa-paṅka-kkhutta-vihala-kari-maara-ulaṁ // Sētu.84

rundāvatta-pahōlira-vēlāvaḍiēkkamēkka-bhiṇṇa-mahiharaṁ
ṇaha-aru-vilagga-vēvira-dhūma-laā-visama-laṅghia-disā-ālaṁ // Sētu.85


[p. 34]
pakkha-parirakkhaṇuṭṭhia-sara-ṇivahāhaa-disā-païṇṇa-mahiharaṁ
phuḍia-jala-majjha-ṇiggaa-phuḍa-raaṇujjōa-saṁdhiubbhaḍa-vivaraṁ // Sētu.86

huavaha-paḍitta-ṇūmia-ṇia-ṇaaṇumhā-visaṁṭhula-maha-ggāhaṁ
parivaḍḍhiēkkamēkkāṇurāa-sara-pahara-ṇivvalia-saṅkha-ulaṁ // Sētu.87



ia pañcamō āsāsaō parisamattō


---------------------------------------------------------------------

[p. 35]
[chaṭṭhaō āsāsaō]

[āikulaaṁ 5]
aha ṇiggaō jalantaṁdara-ḍaḍḍha-mahā-bhuaṁga-pāava-ṇivahaṁ
mōttūṇa dhūma-bhariaṁpāāla-vaṇaṁ disā-gaō vva samuddō // Sētu.1

mandara-daḍha-parimaṭṭhaṁpalaa-viambhia-varāha-dāḍhullihiaṁ
visamaṁ samuvvahantōrāma-sarāghāa-dūmiaṁ vaccha-aḍaṁ // Sētu.2

gambhīra-vaṇāhōēdīhē dēha-sarisē bhuē vahamāṇō
ahiṇava-candaṇa-gandhēaṇahukkhittē vva malaa-sariā-sōttē // Sētu.3

lahuia-kōtthuha-virahaṁmandara-giri-mahaṇa-saṁbhamē vi amukkaṁ
tārēkkāvali-raaṇaṁsasi-maïrāmaa-sahōaraṁ vahamāṇō // Sētu.4

garuaṁ uvvahamāṇōhattha-ppharisa-paḍisiddha-vaṇa-vēallaṁ
ruhirāruṇa-rōmañcaṁkhalanta-gaṅgāvalambiaṁ vāma-bhuaṁ // Sētu.5


ālīṇō a rahuvaïṁṇiaa-cchāāṇulitta-malaa-maṇi-silaṁ
saṁsia-suhōaïvvaṁdumaṁ laāē vva jāṇaīa virahiaṁ // Sētu.6

sara-ghāa-ruhira-kusumōtivahaa-vallī-piṇaddha-maṇi-raaṇa-phalō
rāma-caraṇēsu uahīdaḍha-pavaṇāiddha-pāaō vva ṇivaḍiō // Sētu.7

pacchā a hittha-hiaājattō ccia ṇiggaā vivalhattha-muhī
hari-caraṇammi tahiṁ ciakamalāambammi tivahaā vi ṇivaḍiā // Sētu.8

aha maüaṁ pi bhara-sahaṁjampaï thōaṁ pi attha-sārabbhahiaṁ
paṇaaṁ pi dhīra-garuaṁthui-saṁbaddhaṁ pi aṇaliaṁ salilaṇihī // Sētu.9

duttārattaṇa-garuiṁthira-dhīra-pariggahaṁ tumē ccia ṭhaviaṁ
aṇuvālantēṇa thiiṁpiaṁ ti tuha vippiaṁ maē kaha vi kaaṁ // Sētu.10


[p. 36]
viasanta-raa-kkhaüraṁmaaranda-rasuddhumāa-muhala-mahuaraṁ
uduṇā dumāṇa dijjaïhīraï ṇa uṇō tamappaṇa ccia kusumaṁ // Sētu.11

kiṁ pamhaṭṭha mhi ahaṁtuha calaṇuppaṇṇa-tivahaā-paḍiuṇṇaṁ
khaa-kālāṇala-khaviaṁdharaṇi-aluddharaṇa-viluliaṁ appāṇaṁ // Sētu.12

calaṇēhi muha-virōhēdāḍhāghāēhi dharaṇi-vēḍhuddharaṇē
sōa-kilintēṇa tumēiṇhiṁ dahamuha-vahē sarēhi viluliō // Sētu.13

ṇiaāvatthāhi vi mēēaṁ dhīrēṇa vippiaṁ dhīra kaaṁ
jaṁ ṇēṇa paaï-sōmmākaha vi visaṁvāiā tuha muha-cchāā // Sētu.14

ēaṁ tuha ēārisa-sura-kajja-sahassa-khēa-vīsāma-sahaṁ
jaa-pabbālaṇa-jōggaṁparirakkhasu palaa-rakkhiaṁ jala-ṇivahaṁ // Sētu.15

apariṭṭhia-mūla-alaṁjattō gammaï tahiṁ dalanta-mahi-alaṁ
ṇa hu salila-ṇibbharaṁ ciakhaviē vi mamammi duggamaṁ pāālaṁ // Sētu.16

taṁ kālassa ṇisammaükaha vi darukkitta-dasama-kaṇṭha-kkhaliaṁ
ghaḍia-giri-sēu-bandhaṁcira-ālāuñciaṁ dahamuhammi paaṁ // Sētu.17

[juggaaṁ]
aha jaa-duppariallēdahamuha-kuviēṇa pavaa-vaï-paccakkhaṁ
rahuṇāhēṇa samuddēvālimmi va bāṇa-ṇiamiammi pasantē // Sētu.18

pavaāhivaï-viiṇṇārāmāṇattī pavaṁgamēsu vilaggā
sēsa-pphaṇa-vicchūḍhātihuaṇa-sāra-garuī mahi vva bhuaṁgē // Sētu.19


tō harisa-paḍhama-tuliēcaliā phuṭṭanta-pamha-visamūsasiē
vēukkhaa-sīmantēpavaā dhuṇiūṇa kēsara-saḍugghāē // Sētu.20

pavaa-kkhōhia-mahi-ala-dhua-malaa-paḍanta-sihara-mukka-kalaalō
uddhāiō aṇāgaa-ghaḍanta-dharaṇihara-saṁkamō vva samuddō // Sētu.21


[p. 37]
kampaï mahēnda-sēlōhari-saṁkhōhēṇa dalaï mēiṇi-vēḍhaṁ
saï-duddiṇa-taṇṇāōṇavara ṇa uddhāi malaa-vaṇa-kusuma-raō // Sētu.22

tō saṁcālia-sēlaṁkaha vi tulaggēṇa sama-ghaḍanta-kkampaṁ
dūraṁ pavaṁgama-balaṁṇaha-muha-lagga-vasuhaṁ ṇahaṁ uppaïaṁ // Sētu.23

uppaaṇōṇaa-mahi-ala-ṇaï-muha-paḍisōtta-patthiō salilaṇihī
jala-ṇivahāhaa-siḍhilēpavaücchēvaṇa-sahē karēi mahiharē // Sētu.24

phuramāṇa-jalaṇa-piṅgala-ṇirantaruppaïa-pavaa-pēllijjantō
jattō dīsaï tattōṇajjaï dhīma-ṇivahō tti gaaṇuddēsō // Sētu.25

dīsaï dūruppaïaṁuahimmi ahōmuhōsaranta-cchāaṁ
pāālaṁ va aïntaṁdharaṇiharuddharaṇa-kaṅkhiaṁ kaï-sēṇṇaṁ // Sētu.26

addiṭṭha-disā-ṇivahaṁjāaṁ pavaa-bala-saṁṇiruddhālōaṁ
vicchiṇṇāava-kasaṇaṁdiasa-muhē vi diasāvasāṇē vva ṇahaṁ // Sētu.27

ōvaïā a sarahasaṁtaṁsa-ṭṭhia-puṭṭhi-ṇīsaranta-ravi-arā
sēlēsu mukka-kalaala-paḍirava-bharia-kuharōarēsu pavaṁgā // Sētu.28

vēōvaïāṇa a siṁjāaṁ dalia-mahi-saṁdhi-bandhaṇa-mukkaṁ
ukkhalia-tulēavvaṁkaha vi bhuaṁga-dharia-ṭṭhiaṁ giri-ālaṁ // Sētu.29

āḍhattā a tulēuṁura-paḍia-visaṭṭa-gaṇḍa-sēladdhantē
kuvia-maïndōvaggia-saṁkhōha-pphiḍia-vaṇa-gaē dharaṇiharē // Sētu.30

vacchutthaṅghia-kaḍaātō tē kaḍaa-paḍiaṭṭalia-vaccha-aḍā
sēlēsu sēla-garuāpavaā pavaēsu mahiharā a pahuttā // Sētu.31

pavaa-bhua-ṇōlliāṇia-mahihara-paḍipēllaṇōṇaüṇṇaa-visamā
jāā palōṭṭiōahi-vāraṁ-vāra-bhariā mahi-aladdhantā // Sētu.32


[p. 38]
visahia-vajja-ppaharāukkhammanti khaa-mārua-paḍikkhambhā
agaṇia-varāha-ṇihasāpalaa-jalutthaṅgha-pabbalā dharaṇiharā // Sētu.33

jalaōvaṭṭha-vimukkāaṇantarōiṇṇa-saraa-vanthāvaḍiā
ēkka-kkhēvuggāhia-dara-vasuāa-visaā visaṭṭanti girī // Sētu.34

vihuṇanti vihuvvantāvalēnti sēlā pavaṁgama-valijjantā
ṇāmēnti ṇamijjantāukkhippantā a ukkhivēnti mahi-alaṁ // Sētu.35

dalia-mahi-vēḍha-siḍhilāmūlālagga-bhuaïnda-kaḍḍhijjantā
saṁcālijjanta cciaaïnti garuā rasāalaṁ dharaṇiharā // Sētu.36

ṇava-pallava-sacchāājalaōara-sisira-mārua-viijjantā
vāanti takkhaṇukkhaa-hari-hatthukkhitta-bhēmbhalā malaa-dumā // Sētu.37

kampijjanta-dharāhara-sihara-samāiḍḍha-jalahara-raüppitthā
gaa-suha-vatta-ṇisaṇṇāvēvaï haṁsī sahassavatta-ṇisaṇṇā // Sētu.38

pavaōvaūḍha-kaḍḍhia-sēlabbhantara-bhamanta-visama-kkhaliā
gahiraṁ rasanti vitthaa-vaccha-tthala-ruddha-ṇiggamā ṇaï-sōttā // Sētu.39

addhukkhitta-pasiḍhilēaddha-vaha-bhuaṁga-kaḍḍhiaddhatthamiē
ummūlēnti rasāala-paṅka-kkhutta-sariā-muhē dharaṇiharē // Sētu.40

uvvēllaï va ṇirāaṁpāsallantēsu sihara-paḍimuccantaṁ
ukkhippantēsu puṇōsaṁvēllijjaï va mahiharēsu ṇaha-alaṁ // Sētu.41

ummūlēnti pavaṁgābhua-siharāruhaṇa-ṇiccala-pariggahiē
kaḍaāvaḍaṇutthaṅghia-visama-vivatta-vivaraṁ-muhā dharaṇiharē // Sētu.42

hari-bhua-kaḍḍhia-mukkābhuaṁga-daḍha-vēḍhaṇāvalambaṇa-dhariā
bhijjantā vi mahi-alēōallanti ṇa paḍanti candaṇa-viḍavā // Sētu.43


[p. 39]
paḍisamaï ṇaha-ṇibaddhōcirēṇa bhariabbha-ṇāa-gambhīraarō
hari-bhua-vikkama-pisuṇōaaṇḍa-bhajjanta-dharaṇihara-ṇigghōsō // Sētu.44

pāsallanti mahiharājattō-huttā pavaṁgama-bhua-kkhittā
dhuvvanta-dhāu-ambātattō-huttā valanti sariā-sōttā // Sētu.45

dīsanti pavaa-valiāāvattēsu va mahōahissa valantā
sariāṇa ghaḍia-patthia-valanta-salila-valaantarēsu mahiharā // Sētu.46

maaranda-garua-vakkhaṁpāsōallanta-vaṇa-laā-vicchūḍhaṁ
ṇa muaï kusuma-ggōcchaṁāsāia-mahu-rasaṁ pi mahuara-mihuṇaṁ // Sētu.47

uppua-surahi-gandha-maaranda-rañjiāiṁṭhia-parilēnta-bhamira-bhamarōarañjiāiṁ
kamala-vaṇāi sūra-parimāsa-viasiāiṁucchaliē sarāṇa salilammi via-siāiṁ // Sētu.48

daḍha-saṁdāṇia-mūlāvalanti vāṇara-bhuāvalambia-siharā
rōsuppittha-bhuaṁgama-visamuddha-phaṇā-paṇōlliā dharaṇiharā // Sētu.49

sariā saranta-pavahāaṇṇōṇṇa-mahā-ṇaï-ppavaha-palhatthā
khōhia-paṅka-kkhaürāvalanta-sēla-valiā muhuttaṁ vūḍhā // Sētu.50

kaḍḍhijjanti samantāvisamuvvattanta-dhavala-kasaṇa-cchāā
mahihara-mūlālaggārasāaladdha-paḍighōlirā bhuaïndā // Sētu.51

galaï sarasaṁ pi kusumaṁvāi aṇāliddha-bandhaṇaṁ pi kisalaaṁ
rahasummūlia-mahihara-bhaa-vivalāa-vaṇa-dēvaāṇa laāṇaṁ // Sētu.52


[p. 40]
ukkhippanti jaṁ disāsuṁ dharā samattātēṇa khaṇēṇa ṇajjaï vasuṁdharā samattā
kīraï mahiharēhi gaaṇaṁ di-sāla-āṇaṁvaḍḍhaï jalaa-sihara-paüṇaṁ disā-laāṇaṁ // Sētu.53

ēkkakkēṇa a sēlaṁkara-ala-juala-dhariaṁ tulantēṇa kaaṁ
addhatthamiaṁ ca ṇahaṁaddhugghāḍia-rasāalaṁ ca mahi-alaṁ // Sētu.54

sēla-ṇiambālaggāpavirala-ṇaï-magga-pāaḍa-taḍa-cchēā
bhuaïnda-pphaṇa-dhariāṇahaṁ vilagganti mēiṇi-aladdhantā // Sētu.55

dharaṇiharēṇa a caliaṁ calia-kandarēṇaṁphuṭṭaï gaa-ulaṁ aṇāliddha-kaṁ darēṇaṁ
giri-siharāi sarasa-hariāla-vaṅkiāiṁsama-visamaṁ ṇamanti hari-āla-vaṅkiāiṁ // Sētu.56

pāava-siharuttiṇṇōmalaa-vaṇa-pavitta-pavaṇa-raa-vitthariō
saṁjhā-rāō vva ṇahaṁapphundaï malia-ravi-araṁ kusuma-raō // Sētu.57

kaḍḍhia-mūla-ṇirantara-rasāalukkhitta-salila-kaddama-ghaḍiā
vaḍḍhanti tti muṇijjaïṇajjaï ṇa muanti mahi-alaṁ ti mahiharā // Sētu.58

siharāi ṇiāi ṇahaṁ mahinda-laddhāiṁmalaassa a aïṇiāi mahiṁ daladdhāiṁ
viñjha-ṇiambāṇa kaī dappuṇṇāmāṇaṁsajjha-aḍāṇa a bhariā dhua-puṇṇāmāṇaṁ // Sētu.59

siharāṇa bhua-sirēhiṁkaḍaāṇa a māviaṁ urēhi pamāṇaṁ
vaṇa-vivarēhi darīṇaṁtuliā pavaāṇa agga-hatthēhi girī // Sētu.60


[p. 41]
paḍisanta-kaṇṇa-ālaṁōvatta-muhaṁ pasāriōlugga-karaṁ
jhāï ṇu sōa-ṇimillaṁvīsamaï ṇu bhamia-ṇīsahaṁ hatthi-ulaṁ // Sētu.61

pāavā a pāsalla-sēla-visamāṇiācuṇṇiā dalijjanta-daluvvi-samāṇiā
jalaharā a vihaḍanta-mahinda-ravāviāvaṇa-laā a ghōlanti mahiṁ dara-vāviā // Sētu.62

ṭuṭṭantā vi sasaddaṁpavaa-bhua-kkhēva-mūla-valiaddhantā
bhuaēhi bhōa-bhārāsēla-bharaṅkusaïa-pphaṇēhi ṇa ṇāā // Sētu.63

dara-dāvia-pāālaṁdara ukkhitta-vihalōsaranta-bhuaṁgaṁ
dīsaï hīrantaṁ mivakaīhi dara-tulia-mahiharaṁ mahi-vēḍhaṁ // Sētu.64

mīṇa-ulāi avi a siḍhilēnti jīviaṁ ṇa a ṇadī harāiṁviasantē muanti dharaṇihara-saṁbhamē ṇaaṇa-dīharāiṁ
mahisa-ulāṇa maṇi-silā-vēlliāṇa vaṇa-candaṇāsiāṇaṁavasēsō vi ṇatthi timiruggamāṇa jaha canda-ṇāsiāṇaṁ // Sētu.65

addhē addha-pphuḍiāaddhē addha-kaḍaükkhaa-silā-vēḍhā
pavaa-bhuāhaa-visaḍhāaddhē addha-siharā paḍanti mahiharā // Sētu.66

jassa siharaṁ vivajjaïpaḍiaṁ phuḍiō a jō dharijjaï sēlō
sō ccēa visajjijjaïukkhantūṇa vi apūramāṇammi bharē // Sētu.67

lōaṇa-vattantariē kaṇē ruantīōdhārēnti bāhamaïē kaṇēru-antīō
maṇṇēnti a āsāaṁ visaṁ ṇava-aṇassavirahammi jūha-vaïṇō visaṇṇa-vaaṇassa // Sētu.68


[p. 42]
sēluddharaṇārōsia-bhuaïnda-ṇirāaa-pphaṇa-ṇisammantī
jaha jaha saṁkhōhijjaïtaha taha kaï-dēha-bhara-sahā hōi mahī // Sētu.69

saṁcālia-ṇikkampābhuā-ṇihāa-visamukkhaa-silā-vēḍhā
khuḍiā siharaddhēsu apavaēhi ṇiamba-bandhaṇēsu a sēlā // Sētu.70

uṇṇāmiaṁ miva ṇahaṁdūraṁ ōsāriā viva disāhōā
ummūlantēhi dharēpasāriaṁ miva pavaṁgamēhi mahi-alaṁ // Sētu.71

dīsaï kaï-ṇivahukkhaa-dharāhara-ṭṭhāṇa-gahira-vivaruttiṇṇō
uppāāava-ambōsēsāhi-pphaṇa-maṇi-ppahā-vicchaḍḍō // Sētu.72

kēlāsa-diṭṭha-sāraṁgaruaṁ pi bhuā-balaṁ ṇisāara-vaïṇō
pavaēhi pāḍiēkkaṁēkka-karukkhitta-mahiharēhi lahuïaṁ // Sētu.73

ukkhaa-giri-vivarōvaia-diṇaarāava-milanta-tama-saṁghāaṁ
jāaṁ pavirala-timiraṁāvaṇḍura-dhūma-dhūsaraṁ pāālaṁ // Sētu.74

pavaēhi a ṇiravēkkhaṁkaō karantēhi girisa-vāsuddharaṇaṁ
sāmia-kajjēkka-rasōaasa-muhē vi jasa-bhāaṇaṁ appāṇō // Sētu.75

hōnti garuā vi lahuāpavaṁga-bhua-sihara-ṇimia-vitthaa-mūlā
rahasuddhāia-mārua-dūrukkhittōjjharā dharāhara-ṇivahā // Sētu.76

aha vēēṇa pavaṁgāsaalaṁ āaḍḍhiūṇa mahihara-ṇivahaṁ
ōvaaṇāhi vi lahuaṁvīsajjia-kalaalaṁ ṇahaṁ uppaïā // Sētu.77

caḍulēhi ṇippaampāuppaïavva-lahuēhi vitthaa-garuā
ēkka-kkhēvēṇa ṇahaṁpakkhēhi va mahiharā kaīhi vilaïā // Sētu.78

pavaakkanta-vimukkaṁvisamuddha-pphuḍia-patthia-ṇiattantaṁ
ghaḍiaṁ ghaḍanta-ṇaï-muha-saṁdāṇia-sēla-ṇiggamaṁ mahi-vēḍhaṁ // Sētu.79


[p. 43]
hīranta-mahiharāhiṁmaīhi bhaa-hittha-patthia-ṇiattāhiṁ
mōhanti khaṇa-vivattia-sasaṁbhamummuha-palōiāi vaṇāiṁ // Sētu.80

ummūliāṇa khuḍiāukkhippantāṇa ujjuaṁ ōsariā
ṇijjantāṇa ṇirāāgirīṇa maggēṇa patthiā ṇaï-sōttā // Sētu.81

ummuha-sāraṅga-aṇaṁapphundaï malia-mēha-sāraṁ gaaṇaṁ
vivarabbhantara-vihaaṁgiri-ālaṁ sihara-paribhamanta-ravi-haaṁ // Sētu.82

aṁsa-ṭṭhavia-mahiharāubbhia-dāhiṇa-karāvalambia-siharā
uttāṇa-vāma-kara-ala-dharia-ṇiamba-pasarā ṇiattanti kaī // Sētu.83

patthāṇa ccia paḍhamaṁbhua-mētta-pahāviāṇa jaṁ ṇa pahuttaṁ
kaha taṁ cia tāṇaṁ ciapahuppaï kaīṇa mahiharāṇa a gaaṇaṁ // Sētu.84

vahaï pavaṁgama-lōōsama-tuliukkhitta-milia-mūladdhantē
ēkkakkama-siharuggama-ṇihasuppusia-sariā-muhē dharaṇiharē // Sētu.85

ṇivvaṇṇēūṇa ciraṁpavaā bōlēnti mahihara-bharakkantā
sāara-paḍirūāiṁpaḍhamukkhaa-viaḍa-mahihara-ṭṭhāṇāiṁ // Sētu.86

khaṇa-saṁdhia-mēha-aḍāvēukkhippanta-giriṇirāa-ṭṭhaviā
parivaḍḍhantāāmāvahanti va ṇahaṅgaṇē mahā-ṇaï-sōttā // Sētu.87

sēlēsu sēla-tuṅgāṇaha-ala-miliēsu milia-danta-pphalihā
pavaa-vihuēsu vihuāṇivvaḍiēsu vi ṇa ṇivvalanti vaṇa-gaā // Sētu.88

vēvira-paōharāṇaṁdisāṇa giri-vivara-diṭṭha-taṇu-majjhāṇaṁ
kusuma-raēṇa surahiṇāagghāēṇa va ṇimīliāi muhāiṁ // Sētu.89

pavaā kara-ala-dhariēṇaha-muha-ṇibbhiṇṇa-vēvamāṇa-visaharē
gaï-vasa-visaṭṭa-siharēbiïa-karēhi parisaṁṭhavēnti mahiharē // Sētu.90


[p. 44]
ṇaha-ala-vēa-pahāvia-pavaṁga-hīranta-sēla-sihara-kkhaliā
maggāgaa-sēlāṇaṁhōnti muhuttōjjharā mahā-ṇaï-sōttā // Sētu.91

vēukkhaa-duma-ṇivahētaḍa-pabbhāra-ṇiha-ṇivvalanta-jalaharē
ṇēnti jaraḍhāavāhaa-dari-vivara-ṇisaṇṇa-gaa-ulē dharaṇiharē // Sētu.92

dhāvaï vēa-pahāvia-pavaṁga-hīranta-sēla-siharantariō
chāāṇumagga-laggōturiaṁ chiṇṇāaō vva malaücchaṅgō // Sētu.93

ālōiā ṇa diṭṭhāsaccaviā ṇa gahiā samōvaïēhiṁ
ummūliā vi jēhiṁtēhi ṇa uahiṁ ṇiā kaīhi mahiharā // Sētu.94

bhagga-duma-bhaṅga-bhariōukkhitta-visaṭṭa-paḍia-mahihara-visamō
pavaāṇa uahi-laggōlakkhijjaï biia-saṁkamō vva gaï-vahō // Sētu.95

vēēṇa gahia-sēlaṁvēlā-bōlēnta-paḍiṇiattōvaïaṁ
jāaṁ rāmāhimuhaṁaṇurāupphulla-lōaṇaṁ kaï-sēṇṇaṁ // Sētu.96


ia siri-pavarasēṇa-viraïē dahamuhavahē mahākavvē chaṭṭhō āsāsaō


---------------------------------------------------------------------

[p. 45]
[sattamō āsāsaō]

aha tē vikkama-ṇihasaṁdahavaaṇa-paāva-laṅghaṇagga-kkhandhaṁ
āḍhattā viraēuṁsāsaa-rāma-jasa-lañchaṇaṁ sēu-vahaṁ // Sētu.1

ṇavari a mahi-ala-dhariāmukkā uahimmi vāṇarēhi mahiharā
āi-varāha-bhuēhi vapalaüvvahaṇa-daliā mahi-aladdhantā // Sētu.2

ṇivaḍantammi ṇa diṭṭhōdūrōvaïammi kampiō giri-ṇivahē
khaṇa-paḍiammi viluliōatthamiammi parivaḍḍhiō salilaṇihī // Sētu.3

ṇihaüvvatta-jalaaraṁkaḍḍhia-kāṇaṇa-bhamanta-bhamirucchaṅgaṁ
jāaṁ kalasu-cchāaṁpaḍhamucchaliāgaaṁ mahōahi-salilaṁ // Sētu.4

salilatthamia-mahiharōpuṇō vi addiṭṭha-milia-giri-saṁghāō
taha-ghaḍia-pavvaō viadīsaï ṇaha-sāarantarāluddēsō // Sētu.5

jaṇiaṁ paḍivakkha-bhaaṁtuliā sēlā dhuō kaīhi samuddō
ṇa hu ṇavara hiaa-sārāārambhā vi garuā mahā-lakkhāṇaṁ // Sētu.6

jō dīsaï dharaṇiharōṇajjaï ēēṇa bajjhaï tti samuddō
uahimmi uṇa vaḍantākattha gaa tti salilēṇa ṇajjanti dharā // Sētu.7

saala-mahi-vēḍha-viaḍōsihara-sahassa-paḍiruddha-raï-raha-maggō
ia tuṅgō vi mahiharōtimiṅgilassa vaaṇē taṇaṁ va paṇaṭṭhō // Sētu.8

pavvaa-siharucchittaṁdhāvaï jaṁ jaṁ jalaṁ ṇahaṅgaṇa-huttaṁ
taṁ taṁ raaṇēhi samaṁdīsaï ṇakkhatta-maṇḍalaṁ va paḍantaṁ // Sētu.9


[p. 46]
vāṇara-vēāiddhāpihula-valanta-ṇiaōjjhara-parikkhittā
appatta ccia uahiṁbhamanti āvatta-maṇḍalēsu va sēlā // Sētu.10

khaṇa-mēlia-ppaviddhōsiharantara-ṇinta-ritta-vāṇara-lōō
pacchā paḍaï samuddēaṇṇō milaï paḍhamaṁ ṇahē giri-ṇivahō // Sētu.11

dīhā valanta-viaḍārasanti uahimmi mārua-bharijjantā
pāālōara-gahirārahasōviddhāṇa mahiharāṇa gaï-vahā // Sētu.12

ukkhitta-vimukkāiṁṇahammi ēkkēkkamāvaḍaṇa-bhiṇṇāiṁ
vajja-bhaüppitthāi vapaḍanti raaṇāarē giri-sahassāiṁ // Sētu.13

bhiṇṇa-silā-ala-siharāṇiaa-dumōsaria-kusuma-raa-dhūsariā
paḍhamaṁ paḍanti sēlāpacchā vāuddhuā mahā-ṇaï-sōttā // Sētu.14

ṇimmala-salilabbhantara-vihatta-dīsanta-visama-gaï-saṁcārā
ṇāsanti ṇiccala-ṭṭhia-pavaṁgamālōiā cirēṇa mahiharā // Sētu.15

phēṇa-kusumantaruttiṇṇa-kēsarāāra-vēvira-maūhāiṁ
sūēnti pavantāiṁmūlukkhuhiaṁ mahōahiṁ raaṇāiṁ // Sētu.16

vihuṇaï vēlaṁ va mahiṁbhindaï samaaṁ va dharaṇihara-saṁghāaṁ
gēṇhaï bhaaṁ va gaaṇaṁmuaï sahāaṁ va sāarō pāālaṁ // Sētu.17

palhatthanti valantācala-viḍavantara-ṇiatta-taru-pārōhā
mūluṇṇāmia-jalaāahōmuhandōliōjjharā dharaṇiharā // Sētu.18

aṭṭhia-paḍanta-mahihara-dūruṭṭhia-jala-raandhaāratthamiē
sāhaï ṇavara paḍantēpakkhuhia-samudda-paḍiraō dharaṇiharē // Sētu.19

dara-dhōa-kēsara-saḍāpāālumha-giri-dhāu-kaddamia-muhā
paḍisakkanti pavaṁgāpalhatthia-mahiharūsasanta-kkhandhā // Sētu.20


[p. 47]
vialantōjjhara-lahuāpavaṇa-vihuvvanta-pāavuddha-paallā
pavaēhi uddha-mukkāsiharēhi paḍanti sāarammi mahiharā // Sētu.21

atthamia-sēla-maggābhiṇṇa-ṇiattanta-salila-puñjia-kusumā
hōnti hariāla-kavilādāṇa-suandhuppavanta-gaaduma-bhaṅgā // Sētu.22

atthāanti sarōsāsalila-daratthamia-sēla-siharāvaḍiā
ēkkāvatta-valantādhuvvantāamba-lōaṇā vaṇa-mahisā // Sētu.23

bhiṇṇa-miliaṁ pi bhijjaïpuṇō vi ēkkakkamāvalōaṇa-suhiaṁ
sēlatthamaṇa-ṇaüṇṇaa-taraṅga-hīranta-kāaraṁ hariṇa-ulaṁ // Sētu.24

dāḍhā-vibhiṇṇa-kumbhākari-maarāṇa thira-hattha-kaḍḍhijjantā
mōttā-gabbhiṇa-sōṇia-bhēranta-muha-kandarā rasanti maïndā // Sētu.25

uvvattia-kari-maarāpaḍanti paḍia-giri-saṁbhamubbhaḍa-rōsā
ōvaïa-maara-ṇiddaa-lua-gattāvara-visaṁṭhulā māaṅgā // Sētu.26

vihua-pavāla-kisalaaṁsēla-daratthamia-dari-muha-valantīhiṁ
āvēḍha-pahuppantaṁvīīhi dumēsu vaṇa-laāhi va bhamiaṁ // Sētu.27

giri-ṇivahēhi rasantaṁukkhammantēhi ṇivaḍiēhi a samaaṁ
dharaṇīa sāarassa augghāḍijjaï ṇirantaraṁ pāālaṁ // Sētu.28

vēāviddha-valantāmuhala-valantōjjharāvali-parikkhittā
saṁvēllia-ghaṇa-ṇivahāvalia-laāliṅgiā paḍanti mahiharā // Sētu.29

ēkkakkamāvaḍantāṇiaa-bhua-kkhēva-bhiṇṇa-sēladdhantā
ṇinti dhua-kēsara-saḍāgaaṇucchalia-salilōtthaā kaï-ṇivahā // Sētu.30

dīsaï vāraṁ vāraṁgiri-ghāukkhitta-salila-rēia-bhariaṁ
pāālaṁ va ṇaha-alaṁṇaha-vivaraṁ va viaḍōaraṁ pāālaṁ // Sētu.31


[p. 48]
saṁkhōha-bhiṇṇa-mahi-ala-galia-jalōlugga-paṅkaa-vaṇucchaṅgā
vihala-gaïndālambia-phuḍia-paḍanta-siharā paḍanti mahiharā // Sētu.32

rasaï giri-ghāa-bhiṇṇōtīraṁ laṅghēi valaï visama-kkhaliō
pāvaï mahaṇāvatthaṁṇavara ṇa ṇiddēi sāarō amaa-rasaṁ // Sētu.33

ukkhaa-ṇisuddha-sēlōsaṁsaïa-samudda-ghōra-mukkakkandō
rakkhasa-purīa kaha āgamaṇōvāō vi dāruṇa-samārambhō // Sētu.34

vēukkhaliuddhāia-ṇaha-bhamira-phuranta-kañcaṇa-silā-vēḍhaṁ
kusuma-suandha-raālaṁpalhatthaï pavaa-ṇōlliaṁ dhara-ālaṁ // Sētu.35

vaḍḍhaï pavaa-kalaalōvalaï valanta-valaā-muhō salilaṇihī
pavaṇa-ṇirāia-rukkhāpaḍanti uddha-ṭṭhiōjjharā dharaṇiharā // Sētu.36

dūrāiddha-ṇiattāmōḍia-malia-hariandaṇa-maïjjantā
uahiṁ rahasukkhittāāsāēnti virasaṁ mahā-ṇaï-macchā // Sētu.37

āsīvisa-maṇi-ambāpalhatthanti vihaḍanta-visama-ṇiambā
duma-ṇivahōvari-hariādarīsu sēlā ravi-ppahā-varihariā // Sētu.38

dhariaṁ vēōvattaṁgiri-ghāucchitta-pāṇiammi samuddē
valiūṇa bhuaa-vaïṇākaha vi tulagga-visamāaaṁ mahi-vēḍhaṁ // Sētu.39

vajja-bhaaṁ dharaṇiharāāi-varāha-khura-pēllaṇāi vasumaī
samaaṁ cia pamhaṭṭhaṁsaṁbhariō mahaṇa-saṁbhamaṁ ca samuddō // Sētu.40

malaa-candaṇa-laā-harē saṁbharamāṇaōṇiaa-mahaṇa-dukkhaṁ miva saṁbharamāṇaō
rasaï sēlā-siharāhihaō sariā-vaīdahamuhassa dōsēṇa samōsariāvaī // Sētu.41


[p. 49]
jala-vaṭṭhatthamiēsu auddhāi girīsu malia-vidduma-ambō
āvalia-cuṇṇiēsuṁdhua-dhāu-raō vva sīhara-raügghāō // Sētu.42

sēla-sihara-saṁkhōhia-kallōlantaaṁgalia-dhāu-rasa-rāia-ka-llōlantaaṁ
rasaï uahi-salilaṁ dharēsu valamāṇaaṁbhagga-candaṇa-rasōsahi-ṇivvalamāṇaaṁ // Sētu.43

giri-ṇivvalia-paḍantāuddhaa-jala-mūla-milia-pattala-viḍavā
lahuattaṇuppavantāgaaṇam aṇāaḍḍhiā vi lagganti dumā // Sētu.44

pavaa-balēhi rāa-saṁjāa-maccharēhiṁgaaṇa-ṇirāa-bhiṇṇa-ghaṇa-bhēsiaccharēhiṁ
phuḍa-dhavalagga-danta-paḍipēlliāharēhiṁbhijjaï sāarassa salilaṁ dharāharēhiṁ // Sētu.45

pavaṇa-bharanta-dari-muhaṁpavaṇa-suakkanta-vihalia-silā-vēḍhaṁ
paḍaï siharōjjharuggaa-mahinda-dhaṇu-gabbhiṇaṁ mahinda-kkhaṇḍaṁ // Sētu.46

gaaṇa-alammi sēla-saṁghaṭṭa-vāriāṇaṁōtthariaṁ ravēṇa jala-bharia-vāriāṇaṁ
bahumāṇaṁ laā-harāiṁ saandalāiṁkiṁ paḍiaṁ ṇa hōi siharaṁ saaṁ dalāiṁ // Sētu.47

lakkhijjanti samuddēgiri-ghāuvvatta-maara-visamukkittā
chēa-pasaranta-ruhirāphēṇa-milantā vi camari-vāladdhantā // Sētu.48


[p. 50]
siddha-aṇō bhaēṇa muñcaï laā-harāiṁsuraa-visēsa-jāa-sēōllaāharāiṁ
giri-sariā-muhāi ṇāsanti sāsaāiṁbhamaï mahōahissa salilaṁ disā-saāiṁ // Sētu.49

bhamaï samukkhitta-karaṁgaa-vaï-vāria-pavitta-pakkaggāhaṁ
vihalutthaṅghia-kalahaṁviaḍāvatta-muham āgaaṁ gaa-jūhaṁ // Sētu.50

samuha-paḍanta-viaḍa-giri-sihara-vēlliāṇaṁvīi-parikkhalanta-pavaṇa-vasa-vēlliāṇaṁ
diṭṭhiṁ dēi rāhavō kaha vi jā ṇaīṇaṁtā virahēi ṇavara hiaammi jāṇaī ṇaṁ // Sētu.51

dara-daḍḍha-vidduma-vaṇāuddhāanti sihi-kajjalia-saṅkha-ulā
pāāla-lagga-kaḍḍhia-rāma-sarōlugga-pattaṇā jala-ṇivahā // Sētu.52

bhīa-ṇisaṇṇa-jalaaraṁpalōṭṭa-ṇiaa-bhara-bhiṇṇa-vakkha-mahiharaṁ
dīsaï vihiṇṇa-salilaṁkuviuddhāia-bhuaṁgamaṁ pāālaṁ // Sētu.53

khuhia-samuddāhimuhātaṁsa-ṭṭhia-mahiharōsaranta-kkhaliā
kari-maara-baddha-lakkhākari-maara-paḍicchiā paḍanti gaïndā // Sētu.54

ṇa vi taha pavaāviddhāviaḍa-ṇiamba-garuā rasāala-mūlaṁ
jaha ucchaliuddhāia-salila-bharōvāhiā aïnti mahiharā // Sētu.55

utthaṅghia-duma-ṇivahāgiri-ghāuvvatta-mucchia-mahā-macchā
vēlā-sēla-kkhaliāuddhaṁ bhijjanti uahi-jala-kallōlā // Sētu.56

addhatthamia-visaṁṭhula-gaa-jūhārūḍha-sihara-vihalassa ṇahaṁ
jīaṁ va jhatti ṇajjaïgirissa kuharāhi uggaaṁ sura-mihuṇaṁ // Sētu.57


[p. 51]
dhariā bhuēhi sēlāsēlēhi dumā dumēhi ghaṇa-saṁghāā
ṇa vi ṇajjaï kiṁ pavaāsēuṁ bandhanti ō miṇēnti ṇaha-alaṁ // Sētu.58

rahasa-visajjiēkkamēkkā valanta-dhua-paḍia-maṇi-silā sāarammi ṇivaḍanti dhara-ṇihāāmalia-mahā-bhuaṁga-bhagga-pphaṇōarōsaria-saṁpuḍaṁ rasāalaṁ dummēnti dharaṇi-hāā
ṇāsaï jaṁ jalaṁ sāarassa cuṇṇia-maṇōsilā-aḍa-paḍanta-sēla-sandāruṇaṁ phalantaṁdaria-ṇisāarēnda-hīranta-jāṇaī-bāha-ṇibbhara-pulōiassa kira dāruṇaṁ phalaṁ taṁ // Sētu.59

sēla-silāhaā samuddōarē maṇīṇaṁcuṇṇijjanti vittharā raaṇa-gāmaṇīṇaṁ
bharaï ṇahaṅgaṇaṁ aṇivviṇṇa-mēha-lāṇaṁhaṁsa-ulāvalīṇa vaṇa-rāi-mēhalāṇaṁ // Sētu.60

rasaï rasāalaṁ dalaï mēiṇī ṇisubbhanti jalaa-ṇivahā parīi gaaṇaṅgaṇē kavi-aṇōōsubbhanti mahiharā mahiharāhihaō sāarō vi suiraṁ thalammi ghōlaï amukka-viaṇō
kusuma-pasāhaṇaṁ miva sa-muddha-pallavaṁ sāarammi paḍiāṇa viḍava-laggaṁ dumāvalīṇaṁjāaṁ bhiṇṇa-sippi-uḍa-majjha-ṇiggaa-tthōra-dhavala-mōttā-vihūsaṇaṁ viddumāvalīṇaṁ // Sētu.61

atthamiāṇa mahiharāṇa samaccharēhiṁparimaliāi vaṇa-gaēhi samaccharēhiṁ

[p. 52]
sāhaï kusuma-rēṇumaïō dhaō vvaṇāiṁaviraa-ṇimmahanta-mahu-gandha-ōvvaṇāiṁ // Sētu.62

vahaï pavaṁgama-lōōpahuppaï ṇahaṅgaṇaṁ paḍicchaï uahī
dēi mahī vi mahiharētaha vi hu dūra-viaḍōaraṁ pāālaṁ // Sētu.63

ia khōhēnti pavaṁgāthōa-virāa-giri-paṅka-ṇivvua-mahisaṁ
duma-milia-vidduma-vaṇaṁthala-sāvaa-milia-jalaaraṁ maaraharaṁ // Sētu.64

vaṇa-gaa-gandhārōsia-jambhāanta-paḍiuddha-kēsari-maaraṁ
samuha-paḍanta-dharāhara-bhīa-valanta-bhuaïnda-jaṇiāvattaṁ // Sētu.65

atthāanta-vaṇa-tthali-pariṇāmōlugga-paṇḍu-vatta-tthaïaṁ
maaṇa-duma-bhaṅga-ṇiggaa-kasāa-rasa-maïa-vihala-ghōlira-macchaṁ // Sētu.66

dharaṇihara-bhāra-vēllia-pallava-dala-muddha-vēllia-laā-jālaṁ
visavaṇṇavāavāhaa-pavvāanta-visavaṇṇa-vāava-kusumaṁ // Sētu.67

āvatta-bhamira-mahihara-siharōjjhara-sīharandhaāria-gaaṇaṁ
paḍiōsahi-gandhāhaa-pāāla-samucchalanta-vihala-visaharaṁ // Sētu.68

āvatta-maṇḍalōara-valanta-sēla-kaḍaa-ppahāmijjantaṁ
ṇinta-rasāala-visahara-vitthiṇṇa-phaṇā-maṇi-ppahā-mijjantaṁ // Sētu.69

avvōcchiṇṇa-visajjia-ṇirantarāāma-milia-pavvaa-ghaḍiō
dīsaï ṇaha-ṇimmāōṇāsaï uahimmi ṇivaḍiō sēu-vahō // Sētu.70

tō ghēppiuṁ paüttāthōa-tthōaṁ parissamēṇa pavaṁgā
aṇurāē vva virāēlaṅkāṇattha-ghaḍaṇa-kkhamē sēu-vahē // Sētu.71


ia sattamō āsāsaō


---------------------------------------------------------------------

[p. 53]
[aṭṭhamō āsāsaō]

[juggaaṁ]
ia jāhē ṇivaḍantāsiharōjjhara-dhōa-sura-vimāṇa-dhaa-vaḍā
atthāanti samuddēvitthāratthamia-ṇaha-alā vi mahiharā // Sētu.1

tāhē ṇisuddha-sēsāvēvantuvvatta-kara-alōsaria-aḍā
ṭhaviā vēlā-mūlēkhaṇa-lakkhia-gāravā kaīhi mahiharā // Sētu.2


giri-saṁkhōha-vimukkājhīṇā appatta-paḍhama-gamaṇōāsā
mandandōlaṇa-maüāgaāgaa ccia samudda-saliluppīḍā // Sētu.3

bhiṇṇa-ghaḍantāvattōāvattantara-bhamanta-bhiṇṇa-mahiharō
mahihara-saṁbhama-vihuōvihua-ṇiatta-salilō ṇiattaï uahī // Sētu.4

vōcchijjanta-kalaalaṁjahōia-ṭṭhāṇa-dara-paattāvattaṁ
dīsaï khaṇa-dullakkhaṁtaṁ cia thimia-salilattaṇaṁ jalaṇihiṇō // Sētu.5

mōttā-ghaḍanta-kusumaṁsama-maragaa-vatta-bhaṅga-bhariāvattaṁ
vidduma-milia-kisalaaṁsasaṅkha-dhavala-kamalaṁ pasammaï salilaṁ // Sētu.6

dīsaï samōsiantīkhaṇa-ṇivvaliuttaranta-vilulia-kusumā
jhijjantāruṇa-ambāsamudda-vaṭṭhammi dhāu-paṅka-cchāā // Sētu.7

vaṇa-gaa-gandhuttiṇṇāpuṇō ṇiattanti āavāhaa-vihalā
ṇiaa-kara-sīharōllia-ṇivvāanta-muha-maṇḍalā kari-maarā // Sētu.8

duma-bhaṅga-kalusiāiṁkasāa-rasa-bhiṇṇa-paṇḍura-pphēṇāiṁ
jāāi ṇiṇṇaāṇaṁutthala-valaṇa-raa-dhūsarāi muhāiṁ // Sētu.9

khuhiōahi-vicchūḍhāmahinda-kaḍaēsu malaa-bhitti-cchēā
ghaḍiā malia-gaa-ulāmalaa-aḍēsu a mahinda-sēladdhantā // Sētu.10


[p. 54]
dīsanti viaḍa-dhavalāthimia-ṇiattanta-jala-taraṁgia-vaṭṭhā
vāsui-ṇimmōa-ṇihāṇirantarālagga-mōttiā puliṇa-vahā // Sētu.11

khōhēnti khuhia-ṇihuaṁuahiṁ ṇaha-vantha-paḍiṇiattōvaïā
pavvaa-ghāukkhittācira-ālālōiā salila-saṁghāā // Sētu.12

aha ṇala-viiṇṇa-ṇaaṇōjampaï vihaḍanta-maṇi-silāsaṇa-vaṭṭhō
uvvattiāaa-ṭṭhia-vāma-arāruhia-tia-bharō pavaa-vaī // Sētu.13

khaviō vāṇara-lōōdūra-ṭṭhia-virala-pavvaaṁ mahi-vēḍhaṁ
ṇa a dīsaï sēu-vahōmā hu ṇamējja garuaṁ puṇō rāma-dhaṇuṁ // Sētu.14

maïrā muddha-miaṅkōamaaṁ lacchī sakōtthuhaṁ duma-raaṇaṁ
kiṁ sēu-bandha-lahuaṁjaṁ vōttūṇa raaṇāarēṇa ṇa diṇṇaṁ // Sētu.15

dhūmāanti ccia sēajja vi pāāla-dēha-dūrālaggā
āaṭṭanta-jalāhaa-sasadda-vijjhavia-huavahā rāma-sarā // Sētu.16

taṁ bandhasu dhīra tumaṁsēuṁ ajjēa jāva dūrantariā
ēkkaṁ malaa-suvēlāhōntu duhā a viaḍā samuddaddhantā // Sētu.17

tā pavaa-balāhi phuḍaṁviṇṇāṇāsaṅgha-ṇivvalanta-cchāō
pavaa-vaï-saṁbhamummuha-viiṇṇa-bhaa-hittha-lōaṇō bhaṇaï ṇalō // Sētu.18

bhaṇṇaï pavaṁga-puraōrahuṇāhassa a pavaṁga-vaï vīsatthaṁ
tuha sēu-bandha-jaṇiāmamammi saṁbhāvaṇā ṇa hōhiï aliā // Sētu.19

khaviō pavvaa-ṇivahōdaliaṁ va rasāalaṁ dhuō vva samuddō
jīaṁ va pariccattaṁajja va saṁbhāvaṇā tuhaṁ ṇivvūḍhā // Sētu.20


[p. 55]
taṁ pēkkhasu mahi-vialaṁmahi-vaṭṭhammi va mahaṁ mahōahi-vaṭṭhē
ghaḍiaṁ ghaḍanta-mahihara-ghaḍia-suvēla-malaantaraṁ sēu-vahaṁ // Sētu.21

kiṁ uttaraü ṇirantara-ghaḍanta-dharaṇihara-saṁkamēṇa samuddaṁ
ō bōlēu dhuōahi-thōuttiṇṇa-mahi-maṇḍalēṇa kaï-balaṁ // Sētu.22

taṁ pēcchaha malaō cciapatthantō paḍigaaṁ gaō vva suvēlaṁ
maha bhua-daḍha-saṁruddhōāiddhaṁ dhuṇaü muha-vaḍaṁ va samuddaṁ // Sētu.23

ō viraēmi ṇaha-alēturia-pahāvia-pavaṁga-saṁcaraṇa-sahaṁ
aṇuparivāḍi-pariṭṭhia-ghaṇa-kūḍa-ghaḍanta-mahiharaṁ sēu-vahaṁ // Sētu.24

ō sāarōarabbhantarāṇiōvari-pariṭṭhavia-ṇipphandā
jalahara-lambia-vakkhāghaḍēntu laṅkā-vahaṁ rasāala-sēlā // Sētu.25

taṁ maha-maggālaggāviraēha jahā-ṇiōa-mukka-mahiharā
aṇuvāa-diṭṭha-dōsaṁaïrā-hōnta-suha-bandhaṇaṁ sēu-vahaṁ // Sētu.26

ia ṇala-vaaṇa-harisiaṁgalia-parissama-ṇirāa-mukka-kalaalaṁ
caliaṁ tulia-dharāhara-kaa-ṇibbhara-dasa-disaṁ pavaṁgama-sēṇṇaṁ // Sētu.27

[juggaaṁ]
aha ṇēṇa suha-ppharisēpiuṇō salilammi majjiūṇa saṇiamaṁ
rāma-caraṇāṇa paḍhamaṁpacchā kāūṇa ravi-suassa paṇāmaṁ // Sētu.28

tō kaṇaa-dhāu-ambōsapallavāsōa-viḍava-bharia-dari-muhō
paḍhamaṁ ṇalēṇa ṇimiōmaṅgala-kalasō vva jalaṇihimmi mahiharō // Sētu.29


taha paḍhamaṁ cia mukkōvēlā-aḍa-saṁṭhiō ṇalēṇa mahiharō
jaha dīsiuṁ paüttaṁlaṅkāṇatthassa sēu-bandhassa muhaṁ // Sētu.30

bhamiō a taha dharāhara-paharucchitta-salilō ṇahammi samuddō
mahihara-raa-maïlāiṁjaha dhōāi samaaṁ disāṇa muhāiṁ // Sētu.31


[p. 56]
jala-taṇṇāa-ghaḍantāavibhāvijjanta-ghaḍaṇa-maggōāsā
ṇa muanti ēkkamēkkaṁkhuhia-samudda-visamāhaā vi mahiharā // Sētu.32

paḍivaha-patthia-salilāvēlā-aḍa-paḍia-mahihara-samakkantā
jē ccia ahigama-maggājāā tē ccēa ṇiggamā vi ṇaīṇaṁ // Sētu.33

ṇivaḍanti tuṅga-siharāpavaa-vimukkā ahōmuhā vi ṇala-vahē
bhamiūṇa mūla-garuājahēa ummūliā tahēa mahiharā // Sētu.34

vihuṇēnti vihuvvantākari-maara-muhāi thira-ṇihitta-ṇaha-muhā
muha-pajjatta-daḍhukkhaa-kumbha-aḍa-bhamanta-kēsarā kēsariṇō // Sētu.35

paḍigaa-gandha-pasāria-kari-maara-cchiṇṇa-galia-kara-pabbhārē
jāṇanti ṇavara kuviālavaṇa-jalāliddha-vaṇa-muhē vaṇa-hatthī // Sētu.36

dara-ghaḍia-sēu-bandhāuppaïūṇa pavaā samudduppaïē
kaḍḍhanti jamala-kara-ala-saṁdāṇia-vakkha-saṁpuḍē dharaṇiharē // Sētu.37

bandhaï ṇalō vi takkhaṇa-visamucchalia-cala-kēsara-saḍugghāō
tia-valia-kara-pasāria-hari-hatthukkhitta-mahiharō sēu-vahaṁ // Sētu.38

jaṁ bahu-pavvaa-jaṇiaṁvicchūḍha-samudda-pāaḍaṁ mahi-vivaraṁ
taṁ ēkkō paḍirumbhaïvitthārabbhahia-saṁṭhiō dharaṇiharō // Sētu.39

sāara-laddha-tthāhaṁṇimēnti jaṁ jaṁ dharāharaṁ kaï-ṇivahā
bajjhaï puraō-huttākāūṇa paaṁ tahiṁ tahiṁ sēu-vahō // Sētu.40

samaaṁ pavaa-vimukkēsēu-vahammi samaaṁ abhāa-paḍantē
paripēllēï raēi asamaaṁ ca ṇalō paḍicchiūṇa mahiharē // Sētu.41

avalambaï ṇala-ghaḍiēabhāa-valiāṇiē ghaḍēi mahiharē
sēu-vahassa samuddōuvvēllanta-salilō pavaḍḍhaï puraō // Sētu.42


[p. 57]
jaṁ jaṁ āṇēi giriṁraï-raha-akka-parimaṭṭha-siharaṁ haṇumā
taṁ taṁ līlāï ṇalōvāma-karutthaṅghiaṁ raēi samuddē // Sētu.43

vitthaa-sara-kamala-sirēsēlē dara-ghaḍia-sēu-saṁkama-lasirē
jalaṇihi-sēā-laggāpāāla-dharā dharēnti sēālaggā // Sētu.44

vēlā-aḍa-saṁbaddhāgaōṅiattanta-jala-raa-vihuvvantī
hallanta-kiraṇa-viḍavāandōlaï maragaa-ppahā vaṇa-rāī // Sētu.45

dantēsu valia-laggākhōhuppittha-gaa-saṁpahārukkhittā
kari-maarāṇa bhuaṁgāpaḍanti kālāsa-maṇḍala-paḍicchandā // Sētu.46

pavvaa-vaḍaṇāiddhōjō ccia uahissa paḍiṇiattaï paḍhamaṁ
sō ccia saliladdhantōaṇṇō-hutta-visamaṁ vēlaï ṇala-vahaṁ // Sētu.47

khuhia-samuddatthamiākhuḍēnti akkhuḍia-maa-jalōjjhara-pasarā
calaṇālagga-bhuaṁgēpāsē vva ṇirāa-kaḍḍhiē māaṅgā // Sētu.48

raaṇa-cchavi-vimalaarāphala-rasa-bharia-dara-bhiṇṇa-maragaa-ṇivahā
ōdhuvvanti taraṁgācuṇṇia-saṅkha-ula-paṇḍuraara-pphēṇā // Sētu.49

ghaḍamāṇēhi a samaaṁjhijjaï sēlēhi jēttiaṁ cia uahī
ucchalaï tēttiaṁ ciautthaṅghia-mūla-salila-paripūrantō // Sētu.50

uddha-pphuḍia-ṇaï-muhāṇiaa-ṭṭhāṇa-siḍhilōsaranta-mahiharā
andōlanta-samuddāandōlanti va ṇahaṁ dharaṇi-saṁkhōhā // Sētu.51

addhuṭṭhia-sēu-vahaṁhōi khaṇaṁ addha-diṇṇa-hari-hiaa-suhaṁ
addhōvaïa-mahiharaṁaddhōsāria-rasāalaṁ uahi-jalaṁ // Sētu.52

ṇimmāō tti muṇijjaïdūrāiddhammi sāarē sēu-vahō
sō ccia salila-bharantōthōāraddhō vva dīsaï ṇiattantē // Sētu.53


[p. 58]
avi pūraï pāālaṁṇa a kuvia-disā-gaïnda-gamaṇa-vihāā
uahi-viiṇṇōāsāpūrēnti mahā-varāha-paa-ṇikkhēvā // Sētu.54

jāaṁ mahihara-mahiaṁdhāu-aḍa-kkhalaṇa-sarasa-pallava-rāaṁ
duma-bhaṅga-tuvara-surahiṁuppajjanta-maïraṁ va sāara-salilaṁ // Sētu.55

saṁcālēi samuddōjaha jaha virala-ṭṭhiaṁ dharāhara-ṇivahaṁ
taha taha virāa-siharōpūria-vivara-tthirō ghaḍaï sēu-vahō // Sētu.56

paḍaï ṇu ṇaha-ala-ghaḍiōkaḍḍhijjaï ṇu malaāhi cira-ṇimmāō
ghaḍaï ṇu samudda-salilēghaḍiō ṇīi ṇu rasāalāhi ṇala-vahō // Sētu.57

gaaṇammi uahi-salilaṁsalila-vimukkē rasāalammi ṇaha-alaṁ
dīsaï tīsu vi samaaṁṇaha-salila-rasāalēsu pavvaa-jālaṁ // Sētu.58

vēlālāṇa-ṇialiōrasiūṇa rasāala-ṭṭhiaṁ pi samuddō
cālēi sēu-bandhaṁkhambhaṁ āraṇṇa-kuñjarō vva valantō // Sētu.59

pēllijjanti daḍhaaraṁjaha jaha pavaēhi khuhia-jala-taṇṇāā
ōhaṭṭantāāmātaha taha ēkkakkamaṁ aïnti mahiharā // Sētu.60

pavaa-bhua-galatthalliā vippaïṇṇa-raaṇādharaṇiharā paḍanti bhaa-cuṇṇa-iṁṇara-aṇā
khuhiō sāarō rasaï uṇṇaaṁ ṇa īṇaṁmōantō vva tivva-bhaa-uṇṇaaṁ ṇaīṇaṁ // Sētu.61

bharaï va dūrāiddhōdhuvvaï va paḍanta-dharaṇihara-kaddamiō
rumbhaï va paḍiṇiattōbhiṇṇō ghaḍaï va maṇi-ppahāhi samuddō // Sētu.62

kari-maarāṇa khuhia-sāara-visāsiāṇaṁsēu-vahammi paḍia-giri-ṇivaha-visāsiāṇaṁ

[p. 59]
samaaṁ vaṇa-gaāṇa ṇivahā dharōsiāṇaṁsamuhaṁ āvaḍanti maa-gandha-rōsiāṇaṁ // Sētu.63

utthaṅghia-duma-ṇivahāsuiraṁ parimalia-sēu-vaha-pāsallā
dhāu-kalaṅka-kkhaürādūraṁ gantūṇa uvvamanti taraṁgā // Sētu.64

dīsaï maa-ulēhi uahī ṇalō aṇēhiṁsamaaṁ sēla-paḍaṇa-bhaa-uṇṇa-lōaṇēhiṁ
jaṁ khaliaṁ aīi salilaṁ ṇaīṇa ūraṁtaṁ uddhāi pavaa-kalaala-viiṇṇa-ūraṁ // Sētu.65

[kulaaṁ]
ia saala-mahi-alukkhaa-mahihara-saṁghāa-ṇimmia-mahārambhaṁ
ṇiaa-cchāā-vaïara-sāmalaïa-sāarōara-jaladdhantaṁ // Sētu.66

visamōsaria-silā-ala-daḍha-ghāukkhitta-maccha-pacchima-bhāaṁ
majjha-cchiṇṇa-bhuaṁgama-vēḍhuppīḍaṇa-viāria-silā-vēḍhaṁ // Sētu.67

sēlummūlaṇa-saṁbhama-gahia-pphilia-gaa-magga-dhāia-sīhaṁ
giri-sihara-ṇisaṇṇāṇia-giri-pēllia-ṇinta-muhala-jalahara-salilaṁ // Sētu.68

pāsalla-paḍia-vaṇa-gaa-ruddha-mahōjjhara-duhā-pahāvia-salilaṁ
dharaṇiharantaria-ṭṭhia-candaṇa-vaṇa-muṇia-malaa-sihara-kkhaṇḍaṁ // Sētu.69

vīī-paḍiūlāhaa-thōuvvēllia-dumāvalambanta-laaṁ
visama-siharantarāgaa-saṁvēllia-sāaraṁ ghaḍēnti ṇala-vahaṁ // Sētu.70


vittharaï sēu-bandhōvihuvvaï dharāharāhaō salilaṇihī
diṭṭha-suvēlucchaṅgaṁrasaï disā-iṇṇa-paḍiravaṁ kaï-sēṇṇaṁ // Sētu.71

dīsanti bhiṇṇa-salilēsamudda-majjhammi sēu-bandhakkantā
saṁbhama-kaḍḍhaṇa-luggābhaa-cuṇṇa-palāa-sēla-pakkhaddhantā // Sētu.72


[p. 60]
mahihara-pahara-kkhōhia-salila-parikkhaa-virāa-mūla-mahiharaṁ
thōa-tthōōsariaṁbandhēnti pavaṁgamā puṇō vi ṇala-vahaṁ // Sētu.73

jaha jaha accāsaṇṇōuahiṁ jēūṇa hōi sēu-vaha-varō
ucchalaï dharāhihaaṁdūraṁ thōattaṇēṇa taha taha salilaṁ // Sētu.74

mahihara-paharucchittāuariṁ sēussa jē paḍanti khalantā
tē ccia saliluppīḍāhōnti valanta-visamā mahā-ṇaï-sōttā // Sētu.75

dēi samatta-cchāaṁdara-milia-suvēla-mahihara-taḍaddhantō
bīōāsa-pahāvia-timi-pūria-sāarantarō sēu-vahō // Sētu.76

jāhē sēu-ṇivaddhaṁdhuṇaï ṇalō visama-saṁṭhia-mahā-sēlaṁ
tāhē cirēṇa saalōsaalakkanta-vasuhō ṇiattaï uahī // Sētu.77

lahuia-pēsaṇa-harisia-kaï-ṇivaha-ṇisuddha-sēla-pahara-valantō
ṇaï-sōttō vva samuddōsēu-suvēlantarē muhuttaṁ vūḍhō // Sētu.78

jaha jaha ṇimmāvijjaïvāṇara-vasahēhi sēu-saṁkama-siharaṁ
taha taha dahamuha-hiaaṁphāḍijjaï sāarassa salilēṇa samaṁ // Sētu.79

pāāla-milia-mūlōavvōcchiṇṇa-pasaranta-sariā-sōttō
ṭhāṇa-ṭṭhiō vi paḍiōmuhammi dharaṇihara-saṁkamassa suvēlō // Sētu.80

malaücchaṅga-gaēṇa virahuvaï-pāsa-ṭṭhiēṇa vāṇara-vaïṇā
kaï-kalaalēṇa ṇāōṇippacchima-sēla-pūriō sēu-vahō // Sētu.81

ārambhantē saalōtihāa-visamō daruṭṭhiammi ṇala-vahē
hōi duhā a samattēsō ccia aṇṇō puṇō puṇō vi samuddō // Sētu.82

malaücchaṅga-paüttōcalanta-vāṇara-bharōṇaō sēu-vahō
garuō tiūḍa-giriṇāpalhatthantō dumō dumēṇa va dhariō // Sētu.83

dīsaï sēu-mahā-vaha-dōhāia-puvva-pacchima-disā-bhāaṁ

[p. 61]
ōvvattōhaa-pāsaṁmajjhukkhitta-visamaṁ ṇamantaṁ va ṇahaṁ // Sētu.84

malaa-suvēlālaggōpaḍiṭṭhiō ṇaha-ṇihammi sāara-salilē
uaatthamaṇa-ṇirāōravi-raha-maggō vva pāaḍō sēu-vahō // Sētu.85

dīsaï pavaṇa-vihuvvanta-sāarōara-pariṭṭhia-mahā-siharō
viaḍa-pasāria-vakkhōuppaamāṇō vva mahiharō sēu-vahō // Sētu.86

araī thōrūsāsāṇiddā-ṇāsō vivaṇṇadā dōbballaṁ
sēummi raïjjantērāmādō rāvaṇammi saṁkantāiṁ // Sētu.87

aha thōra-tuṅga-viaḍōṇēuṁ ṇihaṇaṁ sabandhavaṁ dahavaaṇaṁ
dōhāia-salilaṇihīkaanta-hatthō vva pasariō sēu-vahō // Sētu.88

visamēṇa paaï-visamaṁmahihara-garuēṇa samara-sāhasa-garuaṁ
dūratthēṇa vi bhiṇṇaṁsūlēṇa va sēuṇā dasāṇaṇa-hiaaṁ // Sētu.89

dīsanti khuhia-sāara-salilōllia-kusuma-ṇivaha-lagga-mahuarā
sēussa pāsa-mahihara-paaḍantōvvatta-kisalaā kaḍaa-dumā // Sētu.90

thimiōahi-sacchāākattha vi dīsanti mahiharantara-vaḍiā
phaliha-silā-ala-ghaḍiāmajjha-cchiṇṇa vva sēu-bandhōāsā // Sētu.91

hima-paḍaṇōtthaïāiṁghaḍiāi vi ṇala-vahammi ṇajjanti phuḍaṁ
siharāi sihari-vaïṇōmalaassa a malia-candaṇa-suandhāiṁ // Sētu.92

jāā phuḍa-vitthārāgaōṇiattanta-jala-raa-vihuvvantā
pakkaggāha-samaggāsēummi vi sāarassa vēlā-maggā // Sētu.93

sēlāiñchaṇa-paḍiāsalilōllia-garua-kēsara-bharakkantā
dīsanti daruttiṇṇāsaṁkama-pāsalla-saṁṭhiā kēsariṇō // Sētu.94


[p. 62]
puvvāvarōahi-gaādaṭṭhuṁ puvvāvarōahi-samuppaṇṇā
sēu-paḍisiddha-pasarāpuṇō ṇa pēcchanti kula-harāi jalaarā // Sētu.95

dīsanti dhāu-ambāmārua-vihua-dhavalōjjhara-paḍaddhantā
sēussa tuṅga-siharāuhaa-tala-pariṭṭhiā dhaa vva mahiharā // Sētu.96

aha ṇimmia-sēu-vahaṁsēu-vahabbhahia-thala-païṇṇa-mahiharaṁ
caliaṁ calanta-rāhava-hiaa-ṇihippanta-raṇa-suhaṁ kaï-sēṇṇaṁ // Sētu.97

pēcchanti a bōlantāsaṁkama-dōhāia-kkhavia-vitthāraṁ
valaā-muha-ṇiṭṭhaviēkka-pāsa-vōcchiṇṇa-pāṇiaṁ maaraharaṁ // Sētu.98

[juggaaṁ]
saṅkha-ula-dhavala-kamalēphuḍa-maragaa-haria-vatta-bhaṅga-ṇihāē
vidduma-milia-kisalaēuhaa-taḍāvaddha-saṁkamammi ṇala-vahē // Sētu.99

saṁcaraï vāṇara-balaṁṇamaï visaṭṭanta-mahiharō sēu-vahō
ōāhia-pāālaṁsavva-tthāma-garuaṁ dharēi samuddō // Sētu.100


saṁcālēi ṇiambaṁdharēi uariṁ taraṁga-kara-pabbhāraṁ
khambhammi vaṇa-gaō viaāvaddhō sēu-saṁkamammi samuddō // Sētu.101

uttiṇṇā a pavaṁgāsēla-bharuvvahaṇa-jaṇia-sēa-tusārā
dhāu-maïlē kara-alēpāsa-ṭṭhia-mahiharōjjharēsu dhuvantā // Sētu.102

pattā a dahamuhāṇia-ṇandaṇa-vaṇa-pāavōia-vaṇuddēsaṁ
jala-bhara-ṇisaṇṇa-jalahara-bhara-mōḍia-vaṇa-laaṁ suvēlucchaṅgaṁ // Sētu.103

mōūṇa samuttiṇṇaṁuahim aviddavia-vikkamaṁ kaï-sēṇṇaṁ
jāō rakkhasa-lōōrakkhasa-ṇāhassa pēlavāṇatti-arō // Sētu.104

jāva a mahōahi-aḍēāvāsa-ggahaṇa-vāvaḍaṁ kaï-sēṇṇaṁ
tāva kaantēṇa kaōrāvaṇa-sīsammi vāma-hattha-pphaṁsō // Sētu.105


[p. 63]
rāmassa rāvaṇassa alōālōantarāla-ṇīsāmaṇṇē
vaḍḍhanta-ṇiattantēpāārantara-duhāiammi paāvē // Sētu.106

jāā lacchīa samaṁsōhā mahiassa sāarassa pasaṇṇā
tiasa-jaṇiāṇurāēuttiṇṇammi maalañchaṇammi va rāmē // Sētu.107


ia siri-pavarasēṇa-viraïē dahamuhavahē aṭṭhamō āsāsaō


---------------------------------------------------------------------

[p. 64]
[ṇavamō āsāsaō]

aha pēcchanti pavaṁgāsaala-jaakkamaṇa-vaḍḍhia-mahā-siharaṁ
ṇiṭṭhavia-dāhiṇa-disaṁsēsa-disā-muha-vahāviaṁ va suvēlaṁ // Sētu.1

bhuvaṇassa va mahumahaṇaṁbhuvaṇa-bhara-jjhīṇa-mahumahassa va sēsaṁ
sēsassa va salilaṇihiṁsariā-vaïṇō visammiavva-bhara-sahaṁ // Sētu.2

dharaṇi-harēavva-sahaṁuahi-bharēavva-pabbala-ṇaï-ppavahaṁ
ṇaha-māavva-samatthaṁkhaa-mārua-rumbhiavva-jōgga-ṇiambaṁ // Sētu.3

dūra-paripēllia-disaṁdūrōṇāmia-samattha-pāāla-alaṁ
dūraarukkhitta-ṇahaṁṇavara karāsaṇṇa-pāava-pphala-kusumaṁ // Sētu.4

pāsallāgaa-sariaṁamukka-pāāla-sāara-jalucchaṅgaṁ
āi-varāhuvvattaṇa-khaṇa-paḍiuddha-ṭṭhiaṁ va mēiṇi-vēḍhaṁ // Sētu.5

pāāla-bharia-mūlaṁvajja-muhāōḍaṇa-ṭṭhavia-ṇikkampaṁ
ālāṇa-kkhambhaṁ mivasura-hatthi-kkhandha-ṇihasa-masiṇia-pāsaṁ // Sētu.6

vimalia-rasāalēṇa vivisahara-vaïṇā adiṭṭha-mūla-cchēaṁ
appatta-tuṅga-siharaṁtihuaṇa-haraṇa-parivaḍḍhiēṇa vi hariṇā // Sētu.7

vicchūḍhōahi-salilaṁkaḍaa-bhamanta-bhuaïnda-diṇṇāvēḍhaṁ
pāsa-ṭṭhiēṇa raïṇākarēhi hariṇa vva mandaraṁ uvaūḍhaṁ // Sētu.8

sēsa-sira-raaṇa-ghaṭṭia-maṇi-mūlujjōa-haa-rasāala-timiraṁ
visamuddha-sihara-saṁkaḍa-paṇaṭṭha-ravi-maṇḍalandhaāria-gaaṇaṁ // Sētu.9


[p. 65]
sasi-bimba-pāsa-ṇihasaṇa-kasaṇa-silā-bhitti-pasariāmaa-lēhaṁ
jōṇhā-jala-pabbālia-visamumhāanta-muṇia-ravi-raha-maggaṁ // Sētu.10

siharālīṇa-miaṅkaṁvirala-ṭṭhia-gahia-salila-jalaa-kkhaṇḍaṁ
khuḍiuvvūḍha-muṇālaṁṇisāsu visama-hia-kaddamaṁ va sura-gaaṁ // Sētu.11

haria-vaṇa-rāi-pisuṇia-dūraarālōa-sihara-sariā-maggaṁ
pavaṇukkhuḍia-kilāmia-miaṅka-puṭṭhi-paḍiūsasanta-kisalaaṁ // Sētu.12

dūruddhāia-siharaṁjalaṇihi-jala-diṭṭha-viaḍa-pāaḍa-paḍimaṁ
uppāāsaṇi-pahaaṁuddha-pphuḍia-paḍiēkka-pāsaṁ va ṭhiaṁ // Sētu.13

guru-bhara-sēsāhi-pphaṇa-vāraṁ-vāra-paḍiruddha-mūlucchaṅgaṁ
khaa-māruukkhaāṇia-tuṅga-aḍāvaḍia-bhiṇṇa-sēsa-mahiharaṁ // Sētu.14

gahia-jala-mēha-pēllia-ṇivvāanta-ṇihua-ṭṭhia-mahā-mahisaṁ
ṇihaa-gaa-kumbha-lōhia-silā-alōsukkha-baddha-muttā-vaḍalaṁ // Sētu.15

lavaṇa-jala-sīharāhaa-daruvvamanta-duma-muddha-pallava-rāaṁ
sīha-rava-bhīa-patthia-ṇiuñciēkka-calaṇa-ṭṭhiukkaṇṇa-maaṁ // Sētu.16

kaḍaa-paripēlliāṇaṁraï-ara-pāaḍia-kandarā-bhariāṇaṁ
abbhantara-ṭṭhiāṇaṁparilla-pāsa-parisaṁṭhiaṁ va disāṇaṁ // Sētu.17

raaṇiāsu dūruggaa-siha-raaṇaṁ taaṁsuha-ṇisaṇṇa-maa-khaṇḍia-sihara-aṇantaaṁ
kuvia-rāma-bhiṇṇōahi-daḍha-sara-ṇōlliaṁsihara-lagga-sasi-maṇḍala-ṇīsaraṇōlliaṁ // Sētu.18


[p. 66]
dūrōvāhia-mūlaṁravi-ara-bōlīṇa-sihara-ṇaṭṭhālōaṁ
addhatthamiāāmaṁjahēa uahi-salilē tahēa ṇaha-alē // Sētu.19

pavaṇandōlia-candaṇa-saṁghaṭṭuṭṭhia-suandhi-dhūmuppīḍaṁ
dara-pīōahi-garuia-sēsaddhanta-jalaāvalambia-siharaṁ // Sētu.20

tala-paḍihaa-sāaraaṁuddhōjjhara-vihua-sīha-rōsāaraaṁ
gaha-mālā-mēliaaṁsihara-ṭṭhia-canda-maṇḍalāmēliaaṁ // Sētu.21

sasi-puraō pasariaaṁkuharēsu ṇivāa-ṇippaampa-sariaaṁ
maṇimaa-pāsuttamaaṁkaṇaa-silāsīṇa-suhia-pāsutta-maaṁ // Sētu.22

bhiṇṇukkhitta-paraṁmuha-valanta-saddūla-gahia-gaa-kumbha-aḍaṁ
bila-pāsutta-bhuaṁgama-jala-dhārāāra-ṇiggaa-maṇi-cchāaṁ // Sētu.23

aṭṭhia-samudda-sīhara-dupparimāsa-ṇiha-kaṇṭaanta-maṇi-aḍaṁ
ṇaha-lagga-mōttiā-phala-gaa-sīsārūḍha-ṇīharanta-maïndaṁ // Sētu.24

ōvaṭṭha-kōmalāiṁvahamāṇaṁ mēha-vimalia-vimukkāiṁ
kappa-laā-vasuāia-pavaṇuddhua-dhavala-aṁsuāi vaṇāiṁ // Sētu.25

ārūḍhōahi-salilēaddhukkhaa-sarasa-visama-pāsalla-dumē
kusuma-bhariē vahantaṁphaliha-aḍuttāṇa-patthiē ṇaï-sōttē // Sētu.26

ravi-raha-turaṁgamāṇaṁvāāiddha-siharōjjharēhi dhuvantaṁ
thōōlla-paggahāiṁlālā-phēṇa-lava-gabbhiṇāi muhāiṁ // Sētu.27

dīhara-siharālaggaṁpajjaliōsahi-sihāhaaṁ vahamāṇaṁ

[p. 67]
pāaḍia-maa-kalaṅkaṁṇisāsu kajjalaïōaraṁ va miaṅkaṁ // Sētu.28

uddharia-dharaṇi-viaḍaṁāi-varāha-hia-vaṅka-dūrōāḍhaṁ
ṇaï-sōttēhi bharantaṁkhaa-raï-saṁtāva-sōsiaṁ maara-haraṁ // Sētu.29

aṇṇāāgamaṇa-disēpuraō-paḍisadda-bhēsia-ṇiatta-maē
vivara-bhariē vahantaṁukkaṇṇia-vaṇa-gaē maïnda-ṇiṇāē // Sētu.30

tāmarasa-raāambaṁsarēsu suvvanta-mahura-sara-āambaṁ
gahiāmisa-hari-aïaṁvēlāṇila-sīharōlla-vaṇa-hariaïaṁ // Sētu.31

milia-samuddaddhantēpāaḍa-ṇaha-maṇḍalē pahutta-dasa-disē
uiatthamia-diṇaarēbhuvaṇa-vihāē vva kandarē vahamāṇaṁ // Sētu.32

ucchaliōahi-bhariēthōa-tthōōsaranta-ṇivvūḍha-jalē
āi-mahurē vahantaṁpuraō-hutta-lavaṇē sihara-ṇīsandē // Sētu.33

raaṇa-cchavi-huvvantaṁvalanta-sēsa-pihula-pphaṇa-vihuvvantaṁ
sara-parivaḍḍhia-kamalaṁkaḍaa-laā-lagga-sūra-raha-akka-malaṁ // Sētu.34

ṇaha-ṇīlē vahamāṇaṁumhāhaa-mahisa-maggiōvaraṇa-vahē
pāsa-pasaranta-kiraṇēmaa-taṇhāvēḍhiē sarē vva maṇi-aḍē // Sētu.35

gaa-malia-tamāla-vaṇaṁsīha-muhōruddha-raaa-sihara-kkhaṇḍaṁ
mahisāhaa-kasaṇa-silaṁaṇurūa-ṭṭhāṇa-mukka-vaṇaara-rōsaṁ // Sētu.36

kēsari-calaṇa-talāhaa-bhiṇṇa-païṇṇa-gaa-kumbha-mōttā-raaṇaṁ
vaṇa-dava-bhīa-pahāvia-gaa-ula-malia-ṇaï-saṁgamōttāra-aṇaṁ // Sētu.37

kaḍaa-valanta-ravi-rahaṁtala-vaṇa-rāi-paḍighōlirubbhaḍa-tāraṁ
pāsalla-ṇisaṇṇassa viuariṁ bīa-bhuaṇassa va ṇisammantaṁ // Sētu.38


[p. 68]
addha-cchiṇṇa-ravi-arēasamatta-pahutta-saala-canda-maūhē
chiṇṇa-kaḍaē vahantaṁuddhāa-ṇiatta-garuḍa-maggia-siharē // Sētu.39

sura-vahūṇa hiaa-ṭṭhia-raa-ṇava-sāraaṁsāarassa raïaṁ miva raaṇa-vasāraaṁ
ṇaliṇi-vatta-uḍa-jāa-mahura-sāmōaaṁvaüla-vaṇa-ṇimmahanta-mahu-rasāmōaaṁ // Sētu.40

tivva-jaraḍhāavāhaa-hariālāmōa-vimharāia-hariṇaṁ
saṁkhāōahi-sībhara-lavaṇa-rasāsāa-mahisa-libbhanta-silaṁ // Sētu.41

tuṅga-raaa-siharuggamēhi tāraṁ gaaṁsīha-ṇihaa-gaa-lōhia-mōttā-raṅgaaṁ
garua-dhīra-ṇivvāhia-bahu-jua-saṁkhaaṁuahi-salila-saṁkanta-sarujjua-saṅkhaaṁ // Sētu.42

maṇi-pahamma-sāmōaaṁmaṇipa-hamma-sāmōaaṁ
sarasa-raṇṇa-ṇiddāvaaṁsara-saraṇṇa-ṇiddā-vaaṁ // Sētu.43

daria-rakkhasāmōaaṁdari-arakkha-sāmōaaṁ
visaa-ruppa-hāantaaṁvisa-aru-ppahāantaaṁ // Sētu.44

jaraḍha-visōsahi-vēḍhia-bhuaṁga-pariharia-candaṇa-duma-kkhandhaṁ
bōlanta-visahara-pphaṇa-maṇi-ppahāhaa-virāïa-duma-cchāaṁ // Sētu.45

phaḍiha-kiraṇa-ṇivahēhi dharaṇi-dhavalāaaṁsuvvamāṇa-sura-sundari-muddha-valāaaṁ
palaa-samaa-salilēṇa vi asaala-dhōaaṁvivara-ṇinta-ṇava-canda-sarisa-aladhōaaṁ // Sētu.46


[p. 69]
ramma-anda-rāa-cchaaṁramma-andarā-acchaaṁ
sagga-ggaha-ṇisā-maggaaṁsagga-ggahaṇi-sāmaggaaṁ // Sētu.47

paṅkuttaranta-laṅghia-parivatta-varāha-vañciāhaa-sīhaṁ
sara-salilōara-ṇivaḍia-ṇiaa-bharatthamia-kaṇaa-pallava-gōcchaṁ // Sētu.48

ṇaha-siriṁ saala-ṇīla-mēha-lāvaṇṇiaṁbaddha-jōisāuvva-mēhalā-vaṇṇiaṁ
siharēhiṁ bāhūhi va pacchāantaaṁmaṇṇuaṁ disāṇaṁ miva pacchāantaaṁ // Sētu.49

a-sura-vandi-sāhāraṇaṁasuravaṁ disā-hāraṇaṁ
sūraaṁ tama-ṇivālaaṁsūra-anta-maṇi-vālaaṁ // Sētu.50

hariṇā bali-mahi-haraṇēsamaē jalaēhi jalaṇihīhi juantē
jaṁ ṇa caïaṁ bharēuṁtaṁ dēhēṇa bhuaṇaṁ bharēūṇa ṭhiaṁ // Sētu.51

atthāaṁ va vahantaṁjālantara-ṇiggaüddha-amba-maūhaṁ
āsaṇṇa-sihara-vaṇa-dava-bōlīṇa-paṇaṭṭha-maṇḍalaṁ diasaaraṁ // Sētu.52

vaḍavā-muha-saṁtāvēbhiṇṇa-aḍē a garuē taraṁga-ppaharē
avirahia-kula-harāṇa vasariāṇa kaēṇa sāarassa sahantaṁ // Sētu.53

raaṇīsu uvvahantaṁēkkakkāamba-maṇi-silā-saṁkantaṁ
muddha-miaṅka-cchāaṁkhura-muha-maggaṁ va raï-turaṁgāṇa ṭhiaṁ // Sētu.54

visama-parisaṁṭhiēhiṁvisamuddhāia-laā-harōtthaïēhiṁ
kañcaṇa-silā-alēhiṁchiṇṇāava-maṇḍalēhi va parikkhittaṁ // Sētu.55

appatta-diṇaarāiṁāava-bhaa-sihara-saṁṭhia-bhuaṁgāiṁ
kaḍaēhi uvvahantaṁvaṇāi uddha-parivaḍḍhia-cchāāiṁ // Sētu.56


[p. 70]
tuṅgattaṇa-pajjattēvitthaa-vikkhambha-siṭṭha-muha-vitthārē
tiasa-gaāṇa vahantaṁdanta-pphaliha-jualaṅkiē kaḍaa-aḍē // Sētu.57

tiasa-gaāṇa vahantaṁhatthumhāhaa-kilanta-pallava-rāē
kaḍa-parighōlaṇa-kavilēcira-vūḍha-vimukka-pāriāaa-viḍavē // Sētu.58

pāsāaaṁ vahantaṁmaṇi-kaḍaa-maūha-dhavalia-maa-cchāaṁ
puṭṭhōvaïa-mahōjjhara-jala-ghāuvvatta-maṇḍalaṁ va miaṅkaṁ // Sētu.59

salila-dara-dhōa-kusumaṁdīsantōvari-parilla-jaraḍhālōaṁ
maaraharassa vahantaṁabbhāsabbhahia-sāmalaṁ vaṇa-rāiṁ // Sētu.60

tiasa-gaāṇa vahantaṁdūruṇṇia-magga-ṇaha-ṇiatta-mahuarē
ōvaaṇa-paattantēuppaaṇa-paṇaṭṭha-ṇiggamē gaï-maggē // Sētu.61

thōāhaa-timirāiṁvahamāṇaṁ thōa-ṇiggaa-maūhāiṁ
ṇintaggi-gabbhiṇāi vathōuttiṇṇa-raaṇaṅkura-ṭṭhāṇāiṁ // Sētu.62

mōḍia-pavvāa-dumēuvvēllāvēḍha-bhagga-puñjaïa-laē
vaṇa-gaa-jujjha-parimalēvahamāṇaṁ pahara-paḍia-danta-pphaḍihē // Sētu.63

mandara-paharucchaliēajja vi vitthiṇṇa-maṇi-pahamma-ṇihittē
jalaṇihi-jala-vōcchēēaṇiggaāmaa-rasē samuvvahamāṇaṁ // Sētu.64

jala-saṁkhōhālaggaṁvahamāṇaṁ visama-bhagga-pattaṇa-ṇivahaṁ
rāhava-sara-saṁghāaṁvajja-muha-kkhuḍia-pakkha-sēsaṁ va ṭhiaṁ // Sētu.65

kumbhōvaggaṇa-ṇivaḍia-kari-hatthukkhuḍia-sīha-kēsara-bhāraṁ
sahaari-viruāaṇṇaṇa-valanta-bhamara-parivattia-laā-kusumaṁ // Sētu.66

hima-sīalē vahantaṁpavaṇōmāsa-visamōsasia-sēālē
diasāsāra-kkhuḍiēdara-vasuāa-salilē sasi-maṇi-ppavahē // Sētu.67


[p. 71]
visamullalia-parimalēkamaliṇi-vatta-parighōlira-jala-cchāē
maragaa-silā-alōvari-pavitta-pāraa-rasē samuvvahamāṇaṁ // Sētu.68

āruhaï va divasa-muhēuddhāantuddha-maṇḍalāura-turaō
sama-maṇḍala-bōlīṇōōaraï va jaṁ diṇāvasāṇammi raī // Sētu.69

chundanti jattha vanthēṇisāsu visama-parihāra-pariattantā
kaḍaēsu kaüjjōāpuraō-bōlanta-tāraāhi vaṇaarā // Sētu.70

piaama-viōiāṇaṁjattha a sihara-miliaṁ cilāa-vahūṇaṁ
bōlēi bāha-maïlia-kusumañjali-samuha-tāḍiaṁ sasi-bimbaṁ // Sētu.71

ṇaha-alaṁ va gaha-sōhiaṁ savimāṇaaṁsihara-ruddha-khaa-mārua-rahasa-vimāṇaaṁ
raaṇa-sihara-kiraṇuggamēhi ghaṇa-rāaaṁdari-muhēsu guppanta-sīha-ghaṇa-rāaaṁ // Sētu.72

jammi samatta vva disājhīṇa vva mahī kaāvasāṇaṁ va ṇahaṁ
atthamiō vva samuddōṇaṭṭhaṁ va rasāalaṁ ṇisaṇṇaṁ va jaaṁ // Sētu.73

jassa siharēsu bahusōvalanti valamāṇa-jua-valanta-kkhandhā
bhīāruṇa-parivattia-ghōṇā-ghōlanta-cāmarā raï-turaā // Sētu.74

dīsanti jōisa-vahēṇisāsu vōḍhūṇa kusuma-ṇivahaṁ va jahiṁ
gahia-paḍhamuccaāi vapahāa-vōcchiṇṇa-tāraāi vaṇāiṁ // Sētu.75

jattha a gamēnti ṇiddaṁṇisāsu ṇīsāsa-vihua-pēlava-jalaā
canda-parimāsa-paaḍia-sasi-maṇi-salilōjjharāhaā vaṇa-mahisā // Sētu.76


[p. 72]
jattha a siharāvaḍiaṁvalaï silā-bhitti-visama-pāsallaïaṁ
bhuaïnda-maṇi-ṇihaṁsaṇa-paṇaṭṭha-ujjōa-saṁcaaṁ sasi-bimbaṁ // Sētu.77

āmōia-pāālōjassa khaüppāa-kampa-ṇiddaa-vihuō
pabbālēi mahi-alaṁavalicchia-sēsa-sāarō maaraharō // Sētu.78

jattha bhamanti ṇahaṅkusa-sihara-samāsaṇṇa-muhala-kaḍḍhia-jalaā
muha-paḍia-vijju-maṇḍala-dara-pajjalia-dhua-kēsarā kēsariṇō // Sētu.79

ōjjhara-majjaṇa-suhiājattha puṇō vi divasāava-kilimmantā
ṇivvāanti ṇisaṇṇākhandhugghuṭṭha-hariandaṇa-dumēsu gaā // Sētu.80

jattha a bhamira-mahuaraṁkaḍaa-laā-lagga-dhavala-cāmara-pamhaṁ
sasiuddhua-kusuma-raaṁṇajjaï turiāṇa raï-turaṁgāṇa gaaṁ // Sētu.81

añjaṇa-rāēṇa saï dhūsarantaāiṁgaṇḍa-alēsu khalia-visamōsarantaāiṁ
sura-bandīṇa ṇaaṇa-galiāiṁ aṁsuāiṁkappa-laāṇa jattha maïlēnti aṁsuāiṁ // Sētu.82

ēkka-siharē samappaïjassa a sōsavia-malia-duma-saṁghāō
saï dakkhiṇuttarāaṇa-ṇaha-gamaṇāgamaṇa-viluliō raï-vanthō // Sētu.83

jēṇa bhara-bhiṇṇa-vasuhaṁapphuṇṇa-rasāalaṁ samōtthaïa-ṇahaṁ
savva-disā-vicchūḍhaṁparivaḍḍhantēṇa vaḍḍhiaṁ va tihuaṇaṁ // Sētu.84

gandhāvaddha-mahuarāvasanti jattha samaaṁ sura-aṇāṇugaā
aṇṇōṇṇaṁ-paḍiūlāēkka-kkhambhalliā sura-gaa vva udū // Sētu.85


[p. 73]
dīsaï vivalāantōjattha samāsaṇṇa-dahamuha-bhaāviggō
siharantarāla-paḍilagga-mōiāṇikka-maṇḍalō diasaarō // Sētu.86

jattha a maāṇa maṇahara-kiṁṇara-gīa-suhiōṇimillacchāṇaṁ
visamia-rōmanthāṇaṁēi viuddhaṁ cirēṇa rōmaṁ thāṇaṁ // Sētu.87

tīra-parinta-muhala-kalahaṁsa-rōaēsuṁkuvia-gaïnda-baddha-kalahaṁ sarōaēsuṁ
kumua-vaṇāṇa jattha ṇaha-anda-laggaāṇaṁravi-ara-daṁsaṇē vi ṇa haaṁ dalaggaāṇaṁ // Sētu.88

valamāṇammi mahumahējattha a pāucchalanta-raaṇujjōaṁ
viaḍaṁ phaṇa-pabbhāraṁgāḍha-bharuttāṇiaṁ ṇimēi aṇantō // Sētu.89

dīsaï kaḍaallīṇōjassa a vivara-sarisubbhaḍa-maa-cchāō
avahōvāsa-maūhōsiharujjhara-bhiṇṇa-maṇḍalō vva miaṅkō // Sētu.90

majjha-karālāï jahiṁtiṇṇi vi samaaṁ ṇirantara-pahuttāiṁ
thōruṇṇaē hari-bhuēvalaāi va bhuaṇa-maṇḍalāi ṭhiāiṁ // Sētu.91

sōmia-dumā raï-vahāṇava-vaṇa-rāi-suha-sīarā sasi-vanthā
jattha vaṇantara-taṇuāṇavara ṇa ṇajjanti tāraā-gaï-maggā // Sētu.92

alaa-paḍilagga-gandhaṁtiasa-vahūṇaṁ silā-alōtthaa-maliaṁ
akkhivaï jattha pavaṇōōsukkhanta-surahiṁ tamāla-kisalaaṁ // Sētu.93

pavaṇāhaa-palhatthādarīsu jassa a puṇō vi lagganti ṇahaṁ
paḍisōtta-patthiummuha-muhutta-pīa-salilōjjharā salilaharā // Sētu.94


[p. 74]
[juggaaṁ]
addiṭṭha-gaa-paṇōllia-paḍanta-taḍa-ghāa-mucchiuṭṭhia-sīhē
saddūla-rava-visaṁṭhula-ṇivaḍia-aṇṇōṇṇa-lagga-kiṁṇara-mihuṇē // Sētu.95

tuṅga-aḍōjjhara-muhalējassa a kasaṇa-maṇi-gaṇḍa-sēladdhantē
sēvantīṇa ṇa pattōtiasa-vahūṇa siḍhilattaṇaṁ aṇurāō // Sētu.96



ia siri-pavarasēṇa-viraïē dahamuhavahē mahākavvē suvēlavaṇṇaṇō ṇavamō āsāsaō


---------------------------------------------------------------------

[p. 75]
[dasamō āsāsaō]

aha ṇiaa-mahiharēsu vasuvēla-siharēsu ṇivvaḍia-vīsatthaṁ
parisaṁṭhiaṁ haammi vaahaammi vi dahamuhē pavaṁgama-sēṇṇaṁ // Sētu.1

raïṇā vi aṇacchuṇṇāvīsatthaṁ māruēṇa vi aṇāliddhā
tiasēhi vi parihariāpavaṁgamēhi maliā suvēlucchaṅgā // Sētu.2

riu-ṇaari tti sarōsaṁjaṇaa-suā ēttha ṇivasaï tti saharisaṁ
pahuṇā laṅkāhimuhīuhaa-rasandōliā viiṇṇā diṭṭhī // Sētu.3

tō sua-rāmāgamaṇōpavaakkanta-siharēṇa jāāmarisō
rōsēṇa galia-dhīrōsamaṁ suvēlēṇa kampiō dahavaaṇō // Sētu.4

tāva a āsaṇṇa-ṭṭhia-kaï-bala-ṇigghōsa-kalusiassa bhaaaraṁ
dahavaaṇassa samōsaria-pariaṇaṁ muaï diṭṭhi-vāaṁ diasō // Sētu.5

sura-gaa-ṇihassa raïṇōkaḍḍhantassa ṇaliṇiṁ va diasa-cchāaṁ
valaï hariāla-kavilōkamala-raa-kkhaüriō vva kara-pabbhārō // Sētu.6

ōlugga-ppharisāṇaṁjhijjanta-pasāriāava-ṇirāāṇaṁ
āāmijjantīṇa vajāaṁ taliṇattaṇaṁ duma-cchāāṇaṁ // Sētu.7

dīsaï vidduma-ambaṁsindūrāhaa-gaïnda-kumbha-cchāaṁ
mandara-dhāu-kalaṅkia-vāsuï-maṇḍala-ṇiakkalaṁ raï-bimbaṁ // Sētu.8

maülēnti disāhōāchāā-sāmalaïōaraṁ mahi-vēḍhaṁ
diasō kalāvasēsōsiharālagga-taṇuāavā dharaṇiharā // Sētu.9


[p. 76]
attha-ṇiamba-pariṇaēhiāava-raammi sura-gaammi va diasē
dīsaï palhatthantaṁvihaḍia-dhāu-siharaṁ va diṇaara-bimbaṁ // Sētu.10

kamalāṇa diasa-vigamēsaṁbajjhanti galiāava-kilintāiṁ
maaranda-matta-mahuara-cala-pakkhuppusia-mahu-rasāi dalāiṁ // Sētu.11

dīsanti dō vi sarisākaï-calaṇāiddha-mahi-raa-samakkantā
atthāantō a raīāsaṇṇa-viṇāsa-ṇippahō dahavaaṇō // Sētu.12

addhatthamia-diṇaarōtuṅgōvāsa-parisaṁṭhiāava-sēsō
gaaṇē mukka-mahi-alōparippavanta-taliṇō kilimmaï diasō // Sētu.13

diasēṇa vaṇa-gaēṇa vaparaṁmuhāiddha-pāavassa va raviṇō
dīsaï thōra-karālōuddhō mūla-ṇivahō vva kara-pabbhārō // Sētu.14

ṇavari a diṇaara-bimbaṁsaṁjhāmaïammi ṇiaa-ruhira-ppaṅkē
dahavaaṇassa bhaaaraṁpaḍhama-sira-cchēa-maṇḍalaṁ va ṇiuḍḍaṁ // Sētu.15

bhamara-bharōvattāiṁpariṇaa-kēsara-palōṭṭa-raa-garuāiṁ
ravi-viraha-milantāi vihōnti karālāi paṅkaāṇa dalāiṁ // Sētu.16

avara-disā-vitthiṇṇōdīha-maūha-visama-ppahā-saṁghāō
raa-ṇibbharō vva dīsaïkāla-muha-kkhitta-diasa-kaḍḍhaṇa-maggō // Sētu.17

uddhōvaanta-bimbēvēēṇa mahiṁ va diṇaarammi aïgaē
ucchaliāava-ambāsaṁjhā-rāa-mihiā ṇahammi ṇihittā // Sētu.18

attha-siharammi dīsaïmēru-aḍugghuṭṭha-kaṇaa-kaddama-ambō
valamāṇa-turia-ravi-raha-paḍiuṭṭhia-dhaa-vaḍō vva saṁjhā-rāō // Sētu.19


[p. 77]
viasaï dhavalāambaṁgaa-ruhirāliddha-kēsari-saḍa-cchāaṁ
pavaṇandōlaṇa-caḍulaṁsaṁjhā-rajjanta-kēsaraṁ kumua-vaṇaṁ // Sētu.20

hōi apāaḍa-dīhādara-vōcchijjanta-visama-saṁjhā-rāā
ōdhūsaria-dasa-disāabaddha-timirā diṇāvasāṇa-cchāā // Sētu.21

saṁjhāava-muccantaṁjalia-pasammanta-huavaha-ṭṭhāṇa-ṇihaṁ
dūratthamia-diṇaaraṁjāaṁ saṁvatta-sarasi-rūaṁ gaaṇaṁ // Sētu.22

saṁjhā-rāa-tthaïādara-saṁrūḍhandhaāra-kaa-para-bhāā
diasa-cchavi-parisēsējhijjantē ṇivvalanti dīvujjōā // Sētu.23

vihaḍanta-rāa-ṇialaṁuhaa-taḍa-ṭṭhia-milanta-diṭṭhi-raï-suhaṁ
avasaṁ cakkāa-juaṁhuṁkārāatta-jīviaṁ vōchiṇṇaṁ // Sētu.24

tāva a tamāla-kasaṇōkañcaṇa-kaḍaaṁ va bahala-saṁjhā-rāaṁ
paripēlliūṇa a tamōhia-kaddama-sura-gaïnda-ṇihasō vva ṭhiō // Sētu.25

āsaṇṇammi paviralaṁbahalaṁ thōantarammi dūrammi ghaṇaṁ
ōbhagga-diṭṭhi-pasaraṁsavvattha sama-ṭṭhiaṁ pi dīsaï timiraṁ // Sētu.26

ghaṇa-viḍava-ṭṭhia-timirātimirāliddha-maïlanta-muddha-kisalaā
kisalaa-ṇisaṇṇa-kusumākusumāmōēṇa ṇavara ṇajjanti dumā // Sētu.27

mēlāvia-savva-disaṁāsaṇṇammi vi paṇaṭṭha-ṇaaṇālōaṁ
sūēavva-mahi-alaṁjāaṁ sūra-vaḍaṇāṇurūaṁ timiraṁ // Sētu.28

ōkkhaṇḍēavva-daḍhōpasaraï ukkhammiavva-bahalugghāō

[p. 78]
avalambiavva-jōggōsasiṇā bhēttavva-saṁghaō tama-ṇivahō // Sētu.29

vahaï va mahi-ala-bhariōṇōllēï va pacchaō dharēi va puraō
pēllēi va pāsa-gaōgaruāi va uvari-saṁṭhiō tama-ṇivahō // Sētu.30

dīsaï a timira-miliōkasaṇa-silā-bhiṇṇa-salila-sībhara-dhavalō
thōummillanta-disōuaantaria-taṇuō sasi-arujjōō // Sētu.31

dīsaï jua-kkhaammi vamahi-ala-para-bhāa-sasi-arāhaa-timirā
ṇivvaḍia-dhūma-huavaha-ḍajjhanta-samudda-saṁṇihā puvva-disā // Sētu.32

ṇavari a acchālōāuaa-giri-kkhalia-bahala-jōṇhā-ṇivahā
jāā paṇaṭṭha-timirāmuddha-miaṅka-paripaṇḍulā puvva-disā // Sētu.33

ṇava-kamalōara-ambaṁkēsara-sōmāra-saṁgalanta-maūhaṁ
viralēi samāsaṇṇaṁṇīsēsēi timiraṁ ṇa tā sasi-bimbaṁ // Sētu.34

tō uaa-sihara-miliaṁjāaṁ uppusia-timira-dhavala-cchāaṁ
ia-hutta-ṭṭhia-sura-gaa-danta-cchēa-parimaṇḍalaṁ sasi-bimbaṁ // Sētu.35

ṇavari a sasi-ara-ṇisuḍhia-vivalāia-timira-kalusa-tārā-ṇivahaṁ
jāaṁ bahu-kusumōtthaa-silā-alāāra-saṁṇihaṁ gaaṇa-alaṁ // Sētu.36

dara-milia-canda-kiraṇādara-dhuvvanta-timira-kkhaüriālōā
dara-pāaḍa-taṇu-viḍavādara-baddha-cchāhi-maṇḍalā hōnti dumā // Sētu.37

hōi ṇaha-laṅghaṇa-sahaṁjāa-tthāma-kiraṇāhaükkhaa-timiraṁ
vialia-muddha-sahāaṁjaraḍhāanta-dhavalaṁ ṇisāara-bimbaṁ // Sētu.38

taha-parisaṁṭhia-sēlaṁvitthiṇṇa-disaṁ tahujjua-ṇaï-ppavahaṁ
khantūṇa va ukkiṇṇaṁsasiṇā tama-saṁcaaṁ puṇō vi mahi-alaṁ // Sētu.39


[p. 79]
bahalammi vi tama-ṇivahēṇivvālēūṇa saccavia-rūvāō
aṇubandhanti sasi-arāghēttuṁ ṇa caanti pāava-cchāāō // Sētu.40

ṇavara karālēi sasīmuha-parihaṭṭaṇa-samūsasanta-dala-uḍaṁ
avaḍicchiēkkamēkkāvisaaṁ phālēnti mahuara ccia kumuaṁ // Sētu.41

pusiō ṇu ṇiravasēsaṁsamaaṁ thōra-kara-pēlliō ṇu virāō
ōtthaïō ṇu samattōsasiṇā pīō ṇu ṇiddaaṁ tama-ṇivahō // Sētu.42

maṁsala-cikkhilla-ṇihaṁhattha-ggējjhaṁ va maïlia-disā-akkaṁ
khantūṇa va tama-ṇivahaṁcandujjōēṇa khaüriaṁ va ṇaha-alaṁ // Sētu.43

bhiṇṇa-tama-duddiṇāiṁviḍavantara-virala-paḍia-canda-karāiṁ
thōa-suhālōāiṁpaaḍanti va muddha-pallavāi vaṇāiṁ // Sētu.44

parimalia-dduma-kusumāuahutta-disā-gaïnda-maa-ṇīsandā
ṇivviṭṭha-paṅkaa-vaṇāōvagganti kumuōarāi mahuarā // Sētu.45

hōi ṇirāaa-lambōgavakkha-paḍiō disā-gaassa va sasiṇō
kasaṇa-maṇi-kuṭṭima-alēgēṇhantō sara-jalaṁ va kara-pabbhārō // Sētu.46

dīsanti gaa-ula-ṇihēsasi-dhavala-maïnda-vidduē tama-ṇivahē
bhavaṇa-cchāhi-samūhādīhā ṇīsaria-kaddama-paa-cchāā // Sētu.47

taṁsuṇṇamanta-bimbōjālantara-ṇiggaōsaranta-maūhā
bhiṇṇa-vivarandhaārōbhagga-cchāhi-pasarō vilaggaï candō // Sētu.48

vicchaḍḍia-cuṇṇa-ṇihāāvīaṁsua-visēsiabbha-cchāā
viaḍa-gavakkhōvaïādīvujjōa-miliā kilimmaï jōṇhā // Sētu.49

pariṇāma-darummillaṁōvattēavva-bahala-jōṇhā-bhariaṁ

[p. 80]
thōa-tthōa-maüliaṁbhara-vitthāria-dalaṁ va vēvaï kumuaṁ // Sētu.50

pavaṇāampia-siharāgaōṇiattanta-viḍava-vihua-cchāā
sasi-kiraṇa-parikkhittājōṇhā-vēa-vaḍiā pavanti va rukkhā // Sētu.51

gharamaṇi-maūha-bhiṇṇōsalilāhaa-bahala-candaṇa-rasa-cchāō
uddēsullalia-tamōdīsaï vivara-visamō vva jōṇhā-ṇivahō // Sētu.52

vialia-ṇiaa-cchāaṁjāaṁ jōṇhā-parippavanta-miaṅkaṁ
vicchūḍhavva-maūhaṁavibhāvia-saṇha-tāraaṁ gaaṇa-alaṁ // Sētu.53

ṇivvaḍia-tuṅga-siharādhavalā dīsanti diṭṭha-mahi-ala-bandhā
ṇaha-majjha-ṭṭhia-sasahara-vōcchiṇṇa-cchāhi-maṇḍalā dharaṇiharā // Sētu.54

vivaraṁ ti pariharijjaïbahala-duma-cchāhi-maṇḍalāgaa-timiraṁ
ōcchundaï vīsatthaṁjōṇhā-ṇivaha-bhariaṁ thalaṁ miva vivaraṁ // Sētu.55

[juggaaṁ]
ia vammaha-jaggāvia-tīra-visūranta-ṇivvalia-cakkāē
jāammi maüliuppala-dukkha-pahuppanta-mahuarammi paōsē // Sētu.56

vammaha-paravvasāiṁrāmāgamaṇa-parivaḍḍhiāvēāiṁ
ahilakkhanti muanti araï-vāvāraṁ vilāsiṇī-hiaāiṁ // Sētu.57


laddha-galantāsāaṁāvēa-vihiṇṇa-vammahullalia-suhaṁ
chiṇṇa-ghaḍijjanta-rasaṁṇāvajjhaï daïa-cumbaṇaṁ juvaīṇaṁ // Sētu.58

vēvaï sasaï kilimmaïsaaṇē āmuaï ṇīsahō aṅgāiṁ
ṇa viṇajjaï kiṁ bhīōō maaṇa-paravvasō vilāsiṇi-satthō // Sētu.59

piaama-vacchēsu vaṇēōvaïa-disā-gaïnda-dantullihiē
vēvaï daṭṭhūṇa ciraṁsaṁbhāvia-samara-kāarō juaï-jaṇō // Sētu.60


[p. 81]
suraa-suhaddha-maüliaṁbhamara-darakkanta-mālaī-maüla-ṇihaṁ
sāhaï samaruppēsaṁuppitthummilla-tāraaṁ ṇaaṇa-juaṁ // Sētu.61

[juggaaṁ]
aha sasi-jaṇiāmōēmaa-parivaḍḍhia-piāhisāraṇa-sōkkhē
maaṇummūlia-māṇērāa-parāhīṇa-raï-suhammi paōsē // Sētu.62

valaï a dūmia-kuviōavasāia-hirisiō aīi sarīraṁ
sasaï a cumbia-suhiōmaa-pāaḍia-hiaō vilāsiṇi-satthō // Sētu.63


rōsa-pusiāharāṇaṁdaïa-balāmōli-cumbaṇa-paruṇṇāṇaṁ
ṇivvalia-maṇṇu-garuaṁharaï parā-hutta-jampiaṁ juaīṇaṁ // Sētu.64

ahisāraṇaṁ ṇa gēṇhaïṇa saṁṭhavēi alaaṁ ṇa pucchaï dūiṁ
candālōa-paḍihaōvēvaï mūḍha-hiaō vilāsiṇi-satthō // Sētu.65

avamaṇṇia-rāma-kahaṁjahā-pura-paaṭṭa-juaï-jaṇa-vāvāraṁ
sōhaï raaṇiarāṇaṁāsaṅghia-dahamuhaṁ paōsāgamaṇaṁ // Sētu.66

pia-pāsāhi ṇiattōsamuhaṁ aliaṁ pi jaṁ bhaṇaï dūi-jaṇō
taṁ cia kāmiṇi-satthōdūmēntiṁ pi bahusō ṇiattēi kahaṁ // Sētu.67

saaṇēsu paṇaa-kalahēsamuha-ṇisaṇṇa-pia-vēlavijjantīhiṁ
parivattiuṁ ṇa caïaṁṇavaraṁ ṇaaṇēsu vialiaṁ bāha-jalaṁ // Sētu.68

aṇuṇaa-khaṇa-laddha-suhēpuṇō vi saṁbharia-maṇṇu-dūmia-vihalē
hiaē māṇavaīṇaṁcirēṇa paṇaa-garuō pasammaï rōsō // Sētu.69

alaaṁ chivaï vilakkhōpaḍisārēï valaaṁ jamēi ṇiatthaṁ
mōhaṁ ālavaï sahiṁdaïālōa-ṇaḍiō vilāsiṇi-satthō // Sētu.70


[p. 82]
abbhuṭṭhaṇa-turiāṇaṁsōhaï daïōvaūhaṇa-virāāṇaṁ
asamatta-maṇḍaṇāṇaṁtahēa saaṇa-gamaṇaṁ vilāsavaīṇaṁ // Sētu.71

avasāia-diṇṇa-suhōsahīhi thira-diṭṭhi-ṇihua-vāria-viḍiō
hittha-hiaō muṇijjaïpiēhi alia-kuviō vilāsiṇi-satthō // Sētu.72

saha vaḍḍhiaṁ sahiṁ mivavaḍḍhantiṁ piaamāhisāraṇa-vigghē
vārēi cirēṇa maōlajjaṁ vicchuhaï vammahō ccia paḍhamaṁ // Sētu.73

sahi-aṇa-hatthāhi muhaṁdara-raïa-visēsaaṁ samakkhēttūṇa
juvaīhi valia-visamaṁappāhijjaï sasaṁbhamaṁ dūi-jaṇō // Sētu.74

aṇṇaṁ sahi-aṇa-puraōappāhēntō a aṇṇahā dūi-jaṇaṁ
jampaï vimukka-dhīraṁaṇṇaṁ cia daïa-daṁsaṇē juvaï-jaṇō // Sētu.75

kaha vi samuhāṇiaṅkēkaha kaha vi valanta-cumbiōvatta-muhē
dēi khalantullāvē ṇava-vahu-satthē visūria-raaṁ pi dhiiṁ // Sētu.76

sāsaï vimukka-māṇōbahalubbhiṇṇa-pulaüggamēṇa piāṇaṁ
puraō-hutta-ṇisaṇṇōgaōṇiatta-hiaō vilāsiṇi-satthō // Sētu.77

ṇa piaï diṇṇaṁ pi muhaṁṇa paṇāmēi aharaṁ ṇa mōēi balā
kaha vi paḍivajjaï raaṁpaḍhama-samāgama-paraṁmuhō juvaï-jaṇō // Sētu.78

avalambijjaü dhīraṁṇa a sō ēhii ihuggaē vi paōsē
ia dūīhi tulijjaïpaḍhamāṇia-piaamō vilāsiṇi-satthō // Sētu.79

dēi vilāsavaīṇaṁsuhē a dukkhē a pāaḍia-sabbhāvā

[p. 83]
aṇavēkkhia-lajjāiṁsahi vva vīsattha-jampiāi pasaṇṇā // Sētu.80

candujjōēṇa maōmaēṇa candāavō ṇu vaḍḍhia-pasarō
dōhi vi tēhi ṇu maaṇōmaaṇēṇa ṇu dō vi tē ṇiā aïbhūmiṁ // Sētu.81

canda-arēṇa paōsēṇijjaï maaṇēṇa mahu-maēṇa a samaaṁ
dūraṁ dūrārūḍhōjuvaīṇa piēsu bahu-rasō aṇurāō // Sētu.82


ia dasamō āsāsaō


---------------------------------------------------------------------

[p. 84]
[ēārahō āsāsaō]

[juggaaṁ]
ia paḍisāria-candēdūrukkhaṇḍia-ṇisā-paatta-virāmē
cittavia-kāmiṇi-aṇējāma-cchēa-visamaṁ gaammi paōsē // Sētu.1

dīhaṁ rakkhasa-vaïṇācintā rēavia-dhīra-dāvia-hiaaṁ
dasahi vi muhēhi samaaṁālōia-suṇṇa-dasa-disaṁ ṇīsasiaṁ // Sētu.2


cintēi sasaï jūraïbāhuṁ paripusaï dhuṇaï muha-saṁghāaṁ
hasaï pariōsa-suṇṇaṁsīā-ṇippasara-vammahō dahavaaṇō // Sētu.3

bahu-maṇṇaï vaccha-aḍaṁhīrantuvvatta-jaṇaa-taṇaāliddhaṁ
ṇindaï a vaaṇa-ṇivahaṁappatta-piā-muhāmaa-rasāsāaṁ // Sētu.4

paḍirumbhantassa vi sēbhagga-ṇiatta-parisaṁṭhavia-bhijjantē
visamuddhāia-kampēhiaē ullalaï alahuammi vi dhīraṁ // Sētu.5

tō sē visamuvvattia-virala-pasāria-karaṅguli-dara-tthaïaṁ
khaliaṁ aṁsammi muhaṁviambhiāāsa-galia-bāhuppīḍaṁ // Sētu.6

visamuggāhia-mahuraṁdūmia-danta-vvaṇāhara-parikkhaliaṁ
āaṇṇēi piāṇaṁvalanta-hiaāvahīriaṁ jaa-saddaṁ // Sētu.7

āmuaï mahaï saaṇaṁmaggaï raaṇi-viramaṁ juucchaï diasaṁ
ṇīi ṇiattēi puṇōraï-lambhōvāa-maggaṇāura-hiaō // Sētu.8

pacchāantassa vi sēbahusō hiaa-ṭṭhiō piāṇa vi puraō
samaaṁ muha-ṇivahammi visīāmaïō paaṭṭaï samullāvō // Sētu.9


[p. 85]
taṁ pulaïammi pēcchaïullāvantō a tīa gēṇhaï gōttaṁ
ṭhāi a tassa samaaṇēaṇṇammi vi cintiammi sa ccia hiaē // Sētu.10

sāhaï sē saṁtāvaṁvāsa-haraddhanta-visama-puñjia-kusumō
āaa-ṇīsāsa-haōkilinta-sagga-taru-pallavō uvaārō // Sētu.11

dēha-pariṇāha-viaḍēvalaï bharōvvatta-dalia-pāsaddhantē
dūrōṇāmia-majjhēvisamaṁ bhūmi-saaṇē pahōlira-hatthō // Sētu.12

dakkhiṇṇa-mētta-diṇṇōjaṇaa-suā-hutta-hiaa-diṇṇukkaṇṭhō
ullalaï khaṇa-vilakkhōṇiaantēura-muhēsu sē muha-ṇivahō // Sētu.13

jā aṇṇēṇa hasantōgamēi ummaccharaṁ vilāsiṇi-satthaṁ
tā dūsaha-saṁtāvaṁaṇṇaṁ sē sōa-dummaṇaṁ hōi muhaṁ // Sētu.14

ṇiuṇa-hasiāṇuviddhaṁsīā-lambhāvahāraṇa-visaṁvāaṁ
suṇaï ṇa lakkhēi phuḍaṁaṇṇa-viiṇṇa-hiaō piāṇa dahamuhō // Sētu.15

īsā-macchara-garuēsāhikkhēva-parivaḍḍhiōvālambhē
kaha kaha vi gamēi khaṇaṁvilakkha-hasiēhi kāmiṇi-samullāvē // Sētu.16

tassa paḍiruddha-sēsaṁbāhōtthaa-kaṇṭha-visama-paa-ṇikkhēvaṁ
saṅkijjaï vimaṇāhiṁphuḍaṁ ṇa ṇajjaï piāhi gōtta-kkhaliaṁ // Sētu.17

kaha vi ṭhavēi dahamuhōkiṁ ti aṇālavia-mōha-diṇṇālāvaṁ
daïāhi galia-bāhaṁrōsa-ṇiruttara-pulōiaṁ appāṇaṁ // Sētu.18

aṇahiaō vi piāṇaṁummaccha-pasāriagghavia-huṁkāraṁ
ahiṇandaï dahavaaṇōsamatta-ṇivvēlliāharōṭṭha-pulaïaṁ // Sētu.19

duccintiāvaēsaṁpiāhi ummaccha-saṁbhama-kaālōaṁ
hasaï khaṇaṁ appāṇaṁaṇahiaa-visajjiāsaṇa-ṇiattantaṁ // Sētu.20

taha sa gaō aïbhūmiṁjaha ṇa viṇijjantaṇaṁ piāhi ṇa ṇāō

[p. 86]
ṇa a ṇāūṇa ṇa hasiōṇa a hasiūṇa aṇusōiuṁ ṇa a tiṇṇō // Sētu.21

cintēuṁ ca paüttōavahōvāsa-pasaranta-ṇīsāsa-haaṁ
dōsu ṇimēūṇa samaṁēkkaṁ āsaṇṇa-muha-kavōlēsu karaṁ // Sētu.22

aṅkāgaaṁ sahijjaïpaōsa-raï-viggha-saṅkiēṇa kaï-balaṁ
taṁ kassa vi sōatthaṁvalaï aladdha-suraaṁ mahaṁ cia hiaaṁ // Sētu.23

kiṁ bhua-vivara-pahōlira-saṁkhōha-pphiḍia-gahia-kaḍḍhia-ṇihaaṁ
atthakkāsaṇṇa-ṭhiaṁṇipphala-caḍula-muhalaṁ malēmi kaï-balaṁ // Sētu.24

ō sasi-karāhaümmilla-lōaṇandōlamāṇa-bāha-taraṁgaṁ
āsāēmi kaa-ggaha-ṇiruttaruttāṇiāṇaṇaṁ jaṇaa-suaṁ // Sētu.25

kaha viraha-ppaḍiūlāhōhii samuha-hiaā païmmi uvagaē
ṇēcchaï iarā vi sasiṁkiṁ uṇa diṭṭhammi diṇaarammi kamaliṇī // Sētu.26

abbhatthaṇaṁ ṇa gēṇhaïtīraï tihuaṇa-sirīa vi ṇa lōhēuṁ
ṇa gaṇēi sarīra-vahaṁkaha maṇṇē hōjja jāṇaī sāṇuṇaā // Sētu.27

paï-māhappa-ṇisaṇṇāavamaṇṇia-sēsa-sappurisa-sōḍīrā
jaï ṇavara hōjja va vasālua-rāhava-sīsa-daṁsaṇā jaṇaa-suā // Sētu.28

addiṭṭha-lajjaṇijjōbhagga-parittāṇa-vialiāsā-bandhē
avasō abandhu-lahuōbhaēṇa ṭhii-bhaṅga-sāhasaṁ kuṇaï jaṇō // Sētu.29

ṇavari a ṇaṁ khēālasa-jimbhāanta-valiuddha-muha-saṁghāaṁ
bhumaā-bhaṅgāṇattōsamaaṁ pāsēsu pariaṇō allīṇō // Sētu.30

tō ēkka-hiaa-guṇiaṁdasahi vi samaaṁ muhēhi appāhēuṁ
ṇa pahuppaï dahavaaṇōcira-kaṅkhia-lambha-gabbhiṇakkhara-garuaṁ // Sētu.31


[p. 87]
aṇṇēṇa samāraddhaṁvaaṇaṁ aṇṇēṇa harisa-gahia-pphiḍiaṁ
aṇṇēṇa addha-bhaṇiaṁmuhēṇa aṇṇēṇa sē kaha vi ṇimmaviaṁ // Sētu.32

tō uggāhia-sōaṁtēṇa bhaṇantēṇa muha-pahōlira-dhūmaṁ
saṁtāviēkka-hiaaṁdasa-kaṇṭha-kkhalia-palahuaṁ ṇīsasiaṁ // Sētu.33

āhāsaï a ṇisiarēāṇā-sama-kāla-diṇṇa-paḍisaṁlāvē
mahi-ṇimiōhaa-kara-ala-taṁsa-ṭṭhia-tia-bharuṇṇamia-dēhaddhē // Sētu.34

taṁ māā-ṇimmaviaṁriu-daṁsaṇa-visama-valia-ṇiccala-ṇaaṇaṁ
dāvēha kaṇṭha-rahiaṁsīāi viōa-paṇḍuraṁ rāma-siraṁ // Sētu.35

tō amarisa-mēlāvia-bhumaüggāhia-taraṁgia-ṇilāḍa-aḍaṁ
chiṇṇāṇiaṁ va taṁ ciatāhē ccia tēhi ṇimmiaṁ rāma-siraṁ // Sētu.36

saṁpatthiā a saṁbhama-calaṇōvaḍaṇa-visamuṭṭhiā pamaa-vaṇaṁ
kaha vi samattappāhia-dahavaaṇāṇatti-vāvaḍā raaṇiarā // Sētu.37

pattā a phuḍia-maṇi-aḍa-vivaruṭṭhia-salila-baddha-paṅkaa-maülaṁ
pavaṇa-sua-bhagga-pāava-bhaṅguggaa-bāla-kisalaaṁ pamaa-vaṇaṁ // Sētu.38

[āikulaaṁ]
pēcchanti a saï-saṁṭhia-vaaṇa-visaṁvaïa-thaṇa-ṇisaṇṇa-kara-alaṁ
dahavaaṇāgama-saṅkia-paa-sadduppittha-lōaṇaṁ jaṇaa-suaṁ // Sētu.39

piaama-sahattha-pēsia-maṇi-suṇṇaïa-siḍhiladdha-vēṇī-bandhaṁ
dhōa-kaladhōa-paṇḍura-paḍanta-bāha-pahaüṇṇaa-tthaṇa-alasaṁ // Sētu.40

ajamia-pamhala-vēṇiṁbāha-jala-pahāviālaōtthaïa-muhiṁ
rasaṇā-suṇṇa-ṇiambaṁvicchaḍḍia-maṇḍaṇagghavia-lāvaṇṇaṁ // Sētu.41


[p. 88]
thōa-maüāaa-ṭṭhia-piaama-gaa-hiaa-suṇṇa-ṇiccala-ṇaaṇaṁ
kaï-bala-saddāaṇṇaṇa-bāha-taraṁga-parighōlamāṇa-paharisaṁ // Sētu.42

īsi-raa-bhiṇṇa-pāḍala-vasuāa-ppharusa-bāha-bindu-ṭṭhāṇaṁ
vicchaḍḍia-paridhūsara-ṇiaa-sahāva-parisaṁṭhiāhara-rāaṁ // Sētu.43

vaaṇaṁ samuvvahantaṁōlugga-kaōla-ṇivvalantāāmaṁ
asamatta-kalā-dīhaṁkaï-diahāsaṇṇa-pūriavvaṁ va sasiṁ // Sētu.44

dēha-cchavi-ṇivvaliēbhiṇṇa-daruvvatta-rōaṇā-sacchāē
bhūsaṇa-bandhaṇa-maggēlakkhijjanta-taliṇattaṇē vahamāṇaṁ // Sētu.45

daṭṭhavva-caḍula-ṇaaṇaṁuvaūhaṇa-lālasa-pphuria-bāhu-laaṁ
āsaṇṇa-ṭṭhia-daïaṁrasēṇa ēkka-saaṇammi va visūrantiṁ // Sētu.46

dūsaha-miaṅka-daṁsaṇa-duuṇaarukkaṇṭha-ṇīsaha-ṇisaṇṇaṅgiṁ
gaa-jīvia-parisaṅkia-ṇisiari-hattha-parimaṭṭha-ṇiccala-hiaaṁ // Sētu.47

hatthēṇa bāha-garuia-dūra-palambālaōtthaēṇa vahantiṁ
pia-pēsiaṅgulīaa-maṇi-ppahā-pāaḍēkka-pāsaṁ va muhaṁ // Sētu.48

āsaṇṇa-jujjha-vimaṇaṁrāma-bhuāsaṅgha-ṇiṭṭhavia-saṁtāvaṁ
hiaāvalia-dahamuhaṁkiṁ maṇṇē hōhii tti vimuhijjantiṁ // Sētu.49

samuhālōaṇa-viḍiaṁviḍia-ṇimilla-pia-daṁsaṇūsua-hiaaṁ
ūsua-hiaümmillaṁummillōsaria-paï-muha-kilimmantiṁ // Sētu.50


daṭṭhūṇa a ṇaṁ dūmia-hiaa-pahōlanta-saṁbharia-kāavvā
allīṇā māāmaa-rāma-sirullaaṇa-kāarā raaṇiarā // Sētu.51


[p. 89]
aha tēhi tīa puraōchēa-samuvvatta-māsa-diṇṇāvēḍhaṁ
ṭhaviaṁ rāhava-vaaṇaṁlua-majjha-vilagga-vāma-hatthaṁ ca dhaṇuṁ // Sētu.52

ālōiē visaṇṇāuvaṇijjantammi vēviuṁ āḍhattā
sīā raaṇiarēhiṁrāma-siraṁ ti bhaṇiē gaa ccia mōhaṁ // Sētu.53

paḍiā a hattha-siḍhilia-ṇirōha-paṇḍara-samūsasanta-kavōlā
pēllia-vāma-paōhara-visamuṇṇaa-dāhiṇa-tthaṇī jaṇaa-suā // Sētu.54

maraṇammi bandhavāṇaṁjaṇassa kiṁ hōi bandhavō ccia saraṇaṁ
taha guru-sōa-kavaliādharammi paḍiā vimucchiā dharaṇi-suā // Sētu.55

ṇa kaō bāha-vimukkhōṇivvaṇṇēuṁ pi ṇa caïaṁ rāma-siraṁ
ṇavara-paḍivaṇṇa-mōhāgaa-jīvia-ṇīsahā mahimmi ṇisaṇṇā // Sētu.56

khaṇa-ṇiccala-ṇīsāsaṁjāaṁ mōhandhaāra-sāma-cchāaṁ
virala-miliacchi-vattaṁmucchā-hīranta-tāraaṁ tīa muhaṁ // Sētu.57

visaria-viōa-dukkhaṁtakkhaṇa-pabbhaṭṭha-rāma-maraṇāāsaṁ
jaṇaa-taṇaāi ṇavaraṁladdhaṁ mucchā-ṇimīliacchīa suhaṁ // Sētu.58

thaṇa-pariṇāhōtthaïētīē hiaammi paaṇuaṁ pi ṇa diṭṭhaṁ
dīhaṁ pi samūsasiaṁsūijjaï ṇavara vēvirē aharōṭṭhē // Sētu.59

aparipphuḍa-ṇīsāsātō sā mōha-viramē vi ṇīsaha-paḍiā
aṇuvajjha-bāha-garuia-dukkha-samuvvūḍha-tāraaṁ ummillā // Sētu.60

[kulaaṁ 4]
pēcchaï a sarahasōharia-maṇḍalaggāhighāa-visama-cchiṇṇaṁ
dūra-dhaṇu-saṁdhiañcia-sara-puṅkhāliddha-sāmalaïāvaṅgaṁ // Sētu.61


[p. 90]
ṇivvūḍha-ruhira-paṇḍura-maülanta-cchēa-māsa-pēllia-vivaraṁ
bhajjanta-paḍia-paharaṇa-kaṇṭha-cchēa-dara-lagga-dhārā-cuṇṇaṁ // Sētu.62

ṇiddaa-saṁdaṭṭāhara-mūlukkhitta-dara-diṭṭha-dāḍhā-hīraṁ
saṁkhāa-sōṇia-ppaṅka-paḍala-pūrēnta-kasaṇa-kaṇṭha-cchēaṁ // Sētu.63

ṇisiara-kaa-ggahāṇia-ṇilāḍa-aḍa-ṇaṭṭha-bhiuḍi-bhumaā-bhaṅgaṁ
galia-ruhiraddha-lahuaṁaṇahiaümmilla-tāraaṁ rāma-siraṁ // Sētu.64


taha ṇimia ccia diṭṭhīmukka-kavōla-vihurō ura ccia hatthō
gaa-jīvia-ṇiccēṭṭhāṇavaraṁ sā mahi-alaṁ thaṇa-bharēṇa gaā // Sētu.65

tō mucchiuṭṭhiāēkiṁ ēaṁ ti gaaṇē disāsu a samaaṁ
suṇṇa-parighōliacchaṁjāaṁ mūḍha-paridēviaṁ tīa muhaṁ // Sētu.66

ṇivvaṇṇēūṇa a ṇaṁtattō-hutta-ṭṭhiōsianta-ṇisaṇṇō
kaṅkhantīa ṇa pattōvaaṇaṁ maraṇaṁ ca sē kaha vi appāṇō // Sētu.67

ṇavari a pasāriaṅgīraa-bhariuppaha-païṇṇa-vēṇī-bandhā
paḍiā ura-saṁdāṇia-mahi-ala-cakkalaïa-tthaṇī jaṇaa-suā // Sētu.68

savvaṅga-ṇisaṇṇāa viṇīsēsa-kkhavia-vali-vibhaṅga-ṇirāō
tīē majjha-paēsōthaṇa-jahaṇa-karāliō ṇa pāvaï vasuhaṁ // Sētu.69

sahasālōa-virāaṁdaïa-muhē tammi sāṇusaa-daṭṭhavvē
mōhaṁ gantūṇa ciraṁsamaaṁ bāhēṇa āgaaṁ sē hiaaṁ // Sētu.70

tō kaha vi laddha-saṇṇābāhōvaggia-kavōla-ala-saṁdaṭṭaṁ
maggaï saṁgōvēuṁalaaṁ tīa vihalō ṇa pāvaï hatthō // Sētu.71


[p. 91]
āvēa-samukkhittaṁtō sē khēāgamōsiantōvattaṁ
paḍiaṁ ṇiaücchaṅgēappattaṁ cia paōharē kara-jualaṁ // Sētu.72

mūḍha-hiaāi daṭṭhuṁacaantīa samuhaṁ kaha vi rāma-siraṁ
taṁsōṇamanta-ṇīsaha-vaaṇa-cchanda-valiālaāi pulaïaṁ // Sētu.73

paridēviuṁ paüttāṇiaa-sarīra-paḍimukka-rāhava-dukkhaṁ
kara-magguṭṭhia-sōṇia-vivaṇṇa-uṇṇaa-paōharā jaṇaa-suā // Sētu.74

āvāa-bhaaaraṁ ciaṇa hōi dukkhassa dāruṇaṁ ṇivvahaṇaṁ
jaṁ mahilā-bīhacchaṁdiṭṭhaṁ sahiaṁ ca tuha maē avasāṇaṁ // Sētu.75

bāhuṇhaṁ tujjha urējaṁ mōcchihimi tti saṁṭhiaṁ maha hiaē
dhara-ṇiggamaṇa-paattaṁsāhasu taṁ kammi ṇivvavijjaü dukkhaṁ // Sētu.76

virahammi tujjha dhariaṁdacchāmi tumaṁ ti jīviaṁ kaha vi maē
taṁ ēsa maē diṭṭhōphaliā vi maṇōrahā ṇa pūrēnti mahaṁ // Sētu.77

puhavīa hōhii paībahu-purisa-visēsa-cañcalā rāa-sirī
kaha tā mahaṁ cia imaṁṇīsāmaṇṇaṁ uatthiaṁ vēhavvaṁ // Sētu.78

kiṁ ēaṁ ti palattaṁvisaümmillēhi lōaṇēhi a diṭṭhaṁ
vialia-lajjāi maēhōi phuḍaṁ ṇāha tuha muhaṁ ti paruṇṇaṁ // Sētu.79

sahiō tujjha viōōraaṇiarīhi samaaṁ sahīhi va vutthaṁ
daṭṭhuṁ tumaṁ ti hōntaṁjaï ēttāhē vi jīviaṁ vialantaṁ // Sētu.80

jāē para-lōa-gaētumammi vavasāa-mētta-suha-daṭṭhavvē
harisa-ṭṭhāṇē vi mahaṁijjhaï addiṭṭha-dahamuha-vahaṁ hiaaṁ // Sētu.81


[p. 92]
bāhaṁ ṇa dharēi muhaṁāsā-bandhō vi mē ṇa rumbhaï hiaaṁ
ṇavari a cintijjantēṇa viṇajjaï kēṇa jīviaṁ saṁruddhaṁ // Sētu.82

bōlīṇō maaraharōmajjha kaēṇa maraṇaṁ pi dē paḍivaṇṇaṁ
ṇivvūḍhaṁ ṇāha tumēajja vi dharaï akaaṇṇuaṁ maha hiaaṁ // Sētu.83

uggāhia rāma tumaṁguṇē gaṇēūṇa purisamaïō tti jaṇō
galia-mahilā-sahāvaṁsaṁbhariūṇa a mamaṁ ṇiattihii kahaṁ // Sētu.84

tuha bāṇukkhaa-ṇihaaṁdacchimi dahakaṇṭha-muha-ṇihāaṁ ti kaā
maha bhāadhēa-valiāvivarā-huttā maṇōrahā palhatthā // Sētu.85

jaṁ taṇuammi vi virahēpēmmāvandhēṇa saṅkaï jaṇassa jaṇō
taṁ jāaṁ ṇavara imaṁpēcchantīē a tārisaṁ majjha phalaṁ // Sētu.86

tō vilavia-ṇipphandaṁgalanta-hiaa-parisuṇṇa-lōaṇa-jualaṁ
mahuraṁ āsāsantīhatthuṇṇāmia-muhī bhaṇaï ṇaṁ tiaḍā // Sētu.87

avarigaliō visāōakhaṇḍiā muddhaā ṇa pēcchaï pēmmaṁ
mūḍhō juvaï-sahāōtimirāhi vi diṇaarassa cintēi bhaaṁ // Sētu.88

tihuaṇa-mūlāhāraṁvisaḍha-mahinda-paḍimukka-vūḍha-raṇa-dhuraṁ
jāṇantī kīsa tumaṁtulēsi sēsa-purisāṇumāṇēṇa païṁ // Sētu.89

amilia-sāara-salilāaṇaha-ṭṭhia-mahiharā aṇuvvatta-alā
rāmassa chiṇṇa-paḍiaṁkaha pattiasi dharaṇī dharēi tti siraṁ // Sētu.90

mārua-mōḍia-viḍavaṁmiaṅka-kiraṇa-paḍimāsa-maülia-kamalaṁ
kaha hōi rāma-vaḍaṇēia ṇicchāaṁ dasāṇaṇa-dharujjāṇaṁ // Sētu.91


[p. 93]
mā ruasu pusasu bāhaṁuaūhēūṇa aṁsa-pariatta-muhaṁ
saṁbharia viraha-dukkhaṁrōttavvaṁ dē puṇō païssa vi aṅkē // Sētu.92

aïrā a dacchihi tumaṁtuha virahōlugga-paṇḍura-muha-cchāaṁ
gaa-rōsa-suhālōaṁōāria-cāva-ṇivvuaṁ dāsarahiṁ // Sētu.93

pattihi amarisa-bhariaṁharēṇa vi apatthaṇijja-kaṇṭha-cchēaṁ
phuṭṭantaṁ jaï hōntaṁchiṇṇaṁ pi kaa-ggahuggaaṁ rāma-siraṁ // Sētu.94

kiṁ ti samāsasiavvēmujjhasi dahavaaṇa-dappa-bhaṅgupphālaṁ
pēcchantī pamaa-vaṇaṁrāmāṇatti-ara-pavaa-āviddha-dumaṁ // Sētu.95

ṇihaükkhaa-sura-lōaṁdaria-ṇisāara-ṇihāa-palhatthantaṁ
kaha tēṇa khaṇaṁ mi viṇādharēi jassa bhuaṇaṁ bhua-vavaṭṭhambhaṁ // Sētu.96

taha taṁ si gaā mōhaṁmucchā-gaa-paḍia-ṇīsaha-visaṇṇaṅgī
rakkhasa-māētti phuḍaṁjāṇantī jaha imaṁ ahaṁ pi visaṇṇā // Sētu.97

milia-ṇisāara-puraōsuvēla-malaantarāla-ṇimmavia-vahē
pēllia-tiūḍa-siharēajja vi kiṁ tujjha rāhavē aggahaṇaṁ // Sētu.98

maliā malaa-ṇiambāthalē vva caṅkammiaṁ mahōahi-salilē
vutthaṁ suvēla-siharēajja vi kiṁ tujjha rāhavē aggahaṇaṁ // Sētu.99

tō agahiōvaēsāgaōṇiattanta-jīvia-muhijjantī
tiaḍāa jaṇaa-taṇaāsahi-sabbhāva-sarisaṁ urammi ṇisaṇṇā // Sētu.100

lōaṇa-vaïara-laggaṁtaṁsa-ṇisaṇṇāa tīa tiaḍā-vacchē

[p. 94]
galiaṁ kaōla-pēllaṇa-pīḍijjantālaüggaaṁ bāha-jalaṁ // Sētu.101

tō jampiuṁ paüttāpuṇō vi atthēkka-uṭṭhia-samūsasiā
ura-ghōlira-vēṇī-muha-thaṇa-laggugghuṭṭha-mahi-raā jaṇaa-suā // Sētu.102

sāhasu ja ccia paḍhamaṁdaṭṭhūṇa ahaṁ imaṁ mahimmi ṇisaṇṇā
sa ccia mōhummillāpēcchāmi a ṇaṁ puṇō dharēmi a jīaṁ // Sētu.103

sahiā rakkhasa-vasahīdiṭṭhaṁ tuha ṇāha ērisaṁ avasāṇaṁ
ajja vi vaaṇijja-haaṁdhūmāi ccia ṇa pajjalaï mē hiaaṁ // Sētu.104

purisa-sarisaṁ tuha imaṁrakkhasa-sarisaṁ kaaṁ ṇisāara-vaïṇā
kaha tā cintia-sulahaṁmahilā-sarisaṁ ṇa saṁpaḍaï mē maraṇaṁ // Sētu.105

pavaṇa-sua-siṭṭha-turiaṁiha ēntassa avalambiuṁ maha jīaṁ
viraha-lahuaṁ pi rāhavamaē jiantīa jīviaṁ tujjha hiaṁ // Sētu.106

alaandhaāria-muhīsamuhāgaa-kaṇṭha-bhamia-vēṇī-bandhā
mōha-paḍivaṇṇa-hiaādara-jampia-ṇīsahaṁ puṇō vi ṇisaṇṇā // Sētu.107

tō phuḍia-vēṇi-bandhaṇa-bhaṅguggaa-visama-kēsa-palhattharaṇē
paḍiā rāmōra-tthala-saaṇa-ṇirāsa-hiaā mahi-alucchaṅgē // Sētu.108

tīa ṇava-pallavēṇa vapaharāamba-vihalēṇa hatthēṇa muhaṁ
parimajjiuṁ ṇa caïaṁēkka-kavōla-miliālaaṁ kaha vi kaaṁ // Sētu.109

samuha-miliaṁ pi jāhērūaṁ bāha-vihalā ṇa gēṇhaï diṭṭhī
tāhē kaha kaha vi kaaṁuhaa-karuppusia-lōaṇaṁ tīa muhaṁ // Sētu.110

tō sā bhamanta-mārua-visama-païṇṇālaüppusia-bāha-jalā
pēcchaï rāhava-vaaṇaṁṇisāarōcchuṇṇa-mahi-ala-pahōlantaṁ // Sētu.111


[p. 95]
lakkhijjanta-visāāabbhahiummilla-ṇiccala-ṭṭhia-ṇaaṇā
rāma-sira-baddha-lakkhādhuvvaï bāhēṇa sē ṇa rumbhaï diṭṭhī // Sētu.112

tō taṁ daṭṭhūṇa puṇōmaraṇēkka-rasāi bāha-ṇīsāracchaṁ
āucchasu maṁ ti kaaṁtiaḍā-gaa-lōaṇāi dīṇa-vihasiaṁ // Sētu.113

sahiammi rāma-virahēdāruṇa-hiaa-ppaḍicchiē vēhavvē
sahasu gaa-ṇēha-lahuaṁmaha ṇillajja-maraṇaṁ imaṁ ti paruṇṇā // Sētu.114

savvassa a ēsa gaīṇa uṇō māṇuṇṇaāṇa imam avasāṇaṁ
aṇusarisaṁ ti bhaṇantīāhantūṇa paḍiā thiraṁ thaṇa-alasaṁ // Sētu.115

taha jīva-lajjiāēvilavantīa vi visāa-ṇīsaha-maüaṁ
dāsarahi tti palattaṁpia tti sīāi ṇa caïaṁ vāhattuṁ // Sētu.116

aṇusōiuṁ ṇa icchaïṇa dēi aṅgammi sā parammi va paharaṁ
bāhaṁ muaï ṇa rumbhaïmariavvē laddha-paccaaṁ sē hiaaṁ // Sētu.117

[juggaaṁ]
tō taṁ maraṇa-ṇimittēaṇiattanta-hiaaṁ paattā vōttuṁ
tiaḍā dhuagga-kara-ala-dara-paḍia-paḍicchiaṅga-visamōaṇṇaṁ // Sētu.118

jāṇaï siṇēha-bhaṇiaṁmā raaṇiari tti mē juucchasu vaaṇaṁ
ujjāṇammi vaṇammi ajaṁ surahiṁ taṁ laāṇa gēṇhaï kusumaṁ // Sētu.119


kim u jīantīa tumējaï aliaṁ sahi ṇa hōjja rāhava-maraṇaṁ
aṇahē uṇa rahuṇāhētuha mē maraṇa-vihuraṁ kilammaï hiaaṁ // Sētu.120

cintēuṁ pi ṇa labbhaïjaha saṁbhāvēsi taha imaṁ jaï hōntaṁ
tō dāṇi kiṁ jaṇammi vatumammi saṁṭhāvaṇā mahaṁ aṇurūvā // Sētu.121


[p. 96]
saalā ṇisāara-purīghara-parivāḍi-sama-ṇīharia-ruṇṇa-ravā
ēkkēṇa kaā kaïṇākaha hōhii aṇaha-rakkhasaṁ rahu-vaḍaṇaṁ // Sētu.122

ṇatthi ṇihammaï rāmōaïrā hōhii arakkhasaṁ tēllōkkaṁ
diṭṭhaṁ ti bhaṇāmi phuḍaṁpattia kassa vi piō kulassa viṇāsō // Sētu.123

uṭṭhēsu muasu sōaṁpusa ēaṁ bāha-maïliaṁ thaṇa-vaṭṭhaṁ
suṇasu saüṇē ṇa vaṭṭaïsamarāhimuhē païmmi aṁsu-ṇivāō // Sētu.124

mōttūṇa a rahuṇāhaṁlajjāgaa-sēa-binduijjanta-muhō
kēṇa va aṇṇēṇa kaōpāārantaria-ṇippahō dahavaaṇō // Sētu.125

aïrā a dē rahu-suōtaṇṇāantagga-hattha-maüia-pamhaṁ
mōcchihi vēvantaṅguli-guppantukkhitta-visama-bhāaṁ vēṇiṁ // Sētu.126

vialia-lajjā-lahuaṁēa karantassa rahuvaïmmi dharantē
ṇa a taha dukkhāmi tumējaha parivattammi dahamuhassa sahāvē // Sētu.127

vāli-vaha-diṭṭha-sāraṁbāṇa-galatthia-samudda-diṇṇa-thala-vahaṁ
rōhia-laṅkā-valaaṁmā lahuaṁ pēccha rāhavassa bhua-balaṁ // Sētu.128

diṭṭhā si maē siviṇēsasi-sūrālihaṇa-sōhiummuha-paḍimā
khandhuṭṭhia-sura-gaa-kaṇṇa-āla-vihua-dhavalaṁsua-dasaddhantā // Sētu.129

diṭṭhō a mē dahamuhōdaha-muha-parivāḍi-viaḍa-kaḍḍhaṇa-maggō
kāla-daḍha-pāsa-kaḍḍhia-dara-ghaḍiugghaḍia-khalia-muha-saṁghāō // Sētu.130

taṁ avalambasu dhīraṁṇāsaü saṁpaï amaṅgalaṁ jāva imaṁ

[p. 97]
muṇia-paramattha-lahuīavahīria-ṇipphalā ṇiattaü māā // Sētu.131

hōntaṁ jaï rāma-siraṁēāvatthaṁ pi tō samūsasamāṇaṁ
amaaṁ miva ṇāa-rasaṁāsāēūṇa tuha kara-ppharisa-suhaṁ // Sētu.132

ia rāma-pēmma-kittaṇa-dūsaha-vajjāhighāa-dūmia-hiaā
saṁbharia mukka-kaṇṭhaṁaṇṇamaaṁ maraṇa-ṇiccaā vi paruṇṇā // Sētu.133

tō tiaḍā-vaaṇēhi viṇa saṁṭhiā jāva tīa pavaa-kalaalō
raṇa-saṁṇāha-gabhīrōṇa suō rāhava-pahāa-maṅgala-paḍahō // Sētu.134

aha bahuviha-saṁṭhāvaṇa-paccāṇijjanta-jīviāsā-bandhaṁ
tīa gaa-sōa-visaaṁdūruṇṇāmia-paōharaṁ ṇīsasiaṁ // Sētu.135

tō āsāsia-suhiētīē puṇarutta-saccavia-vīsatthē
vihaḍia-vēhavva-bhaēpuṇō vi saṁghaḍaï viraha-dukkhaṁ hiaē // Sētu.136

māā-mōhammi gaēsuē a pavaāṇa samara-saṁṇāha-ravē
jaṇaa-taṇaāi diṭṭhaṁtiaḍā-ṇēhāṇurāa-bhaṇiassa phalaṁ // Sētu.137


ia ēārahō āsāsaō parisamattō


---------------------------------------------------------------------

[p. 98]
[bārahō āsāsaō]

tāva a dara-daliuppala-palōṭṭa-dhūli-maïlanta-kalahaṁsa-ulō
jāō dara-saṁmīlia-hariāanta-kumuāarō paccūsō // Sētu.1

aruṇāamba-cchāōṇava-salilākalusa-candimāhaa-mūlō
dhāu-kalaṅka-kkhaürōōsaraï taḍō vva raaṇi-pacchima-bhāō // Sētu.2

ṇivvaṇṇijjaï rūaṁaruṇa-sihōlugga-candimammi mahi-alē
ōvvatta-dhūsarāṇaṁṇavara calantīṇa pāava-cchāāṇaṁ // Sētu.3

saṁmīlaï kumua-vaṇaṁaddhatthamia-galia-ppahaṁ sasi-bimbaṁ
vialaï raaṇi-cchāāaruṇāhaa-muddha-tāraā puvva-disā // Sētu.4

dīsaï a timira-rēia-pallava-amba-taruṇāruṇāhaa-mihiaṁ
visama-vihiṇṇa-maṇasilā-bhaṅga-ppharusa-maṇi-pavvaaddhaṁ va ṇahaṁ // Sētu.5

tāva a attha-ṇiambaṁṇava-salilāuṇṇa-gaa-paa-cchavi-kalusō
pattō aruṇuṇṇāmia-pāsallanta-gaaṇōsarantō vva sasī // Sētu.6

hōnti pavaṇāhaāiṁphuḍa-mahura-vihaṁga-ṇīharanta-ruāiṁ
guñjanta-mahuarāiṁdhua-silhā-lahua-kisalaāi vaṇāiṁ // Sētu.7

aruṇakkanta-vialiaṁṇiaaṅkāṇugaa-bahala-jōṇhā-bhariaṁ
attha-siharāhi paḍiaṁukkhaḍia-karāvalambaṇaṁ sasi-bimbaṁ // Sētu.8

piaama-viōa-dukkhaṁkaha vi gamēūṇa jāmiṇīa pahāē
aṇudhāi paḍiruantīabbhuṭṭhāuṁ va sahaarī cakkāaṁ // Sētu.9


[p. 99]
jāaṁ samalliantēabbhahiōsahi-sihā-karālia-pāsaṁ
attha-siharaṁ miaṅkēaṇṇamaa-paaṭṭa-canda-maṇi-ṇīsandaṁ // Sētu.10

dūrōṇaa-ṇakkhattaṁaruṇa-sihāhaa-galatthiōṇaa-jōṇhaṁ
atthamaï va sasi-sahiaṁuṭṭhēi va uaa-pavvaāhi ṇaha-alaṁ // Sētu.11

paï-lambhēṇa paōsōjāō diṇṇa-pphalō raï-suhēṇa ṇisā
āṇia-virahukkaṇṭhōgalaï aṇivviṇṇa-vammahō paccūsō // Sētu.12

vīsambha-vaḍḍhia-rasaṁaïrāa-kkhalia-sēsa-saṁṭhia-rasaṇaṁ
vialia-maēṇa ṇiuṇaṁpaccūsa-raaṁ paōsa-dūrabbhahiaṁ // Sētu.13

saṁkantāhara-rāaṁthōa-surā-saṁṭhiuppaladdha-tthaïaṁ
casaaṁ kāmiṇi-mukkaṁkilinta-vaüla-taṇuō ṇa muñcaï gandhō // Sētu.14

pasiḍhila-kēsa-kalāōuvvattia-mēhalāvaruddha-ṇiambō
chāā-lagga-parimalōpiaama-mukka-taṇuō vilāsiṇi-satthō // Sētu.15

duṇṇimia-vāma-calaṇaṁvalanta-pīṇōru-visama-pāuddhāraṁ
dukkhēṇa saṁṭhavijjaïpia-hutta-ṇiatta-patthiaṁ juvaīhiṁ // Sētu.16

saṁkhōhia-kamala-sarōsaṁjhāava-amba-dhāu-kaddamia-muhō
ṭhāṇa-pphiḍiō vva gaōrattiṁ bhamiūṇa paḍiṇiattō diasō // Sētu.17

aruṇa-paḍivōhiāēabbhutthantīa āaaṁ va diṇaaraṁ
sāhēnti vihaḍiāiṁṇimiaṁ kamalāi diasa-lacchīa paaṁ // Sētu.18

ēkkēkkama-vōcchiṇṇaṁpaōsa-vīsattha-vihaḍiaṁ uahi-jalē
jaṇaṇiṁ va canda-paḍimaṁalliaï vihāa-kāaraṁ saṅkha-ulaṁ // Sētu.19

hōi kamalāarāṇaṁsamūsasantāṇa cira-ṇirōhēkkamuhō
saṁcālia-mahu-mahurōmārua-bhiṇṇō vi maṁsalō ccia gandhō // Sētu.20


[p. 100]
jaṁ cia kāmiṇi-satthaṁāucchantāṇa mukka-bāha-tthavaaṁ
rakkhasa-bhaḍāṇa taṁ ciajāaṁ ṇippacchimōvaūhaṇa-sōkkhaṁ // Sētu.21

aha samarantaria-suhōdahamuha-vēra-paḍimuñcaṇāaa-diahō
laddhāmarisāvasarōaladdha-ṇiddō vi rāhaō paḍiuddhō // Sētu.22

sīā-viōa-dukkhaṁvisahantassa caü-jāma-mēttantariaṁ
dīhō a gaō kālōṇa samā ēkkā a sā ṇisā rahuvaïṇō // Sētu.23

ummillanti ccia sēṇiddā-sēsōṇaacchi-vatta-kkhaliā
garuōlaïa-raṇa-bharēdiṭṭhī diṭṭha-samarē dhaṇummi ṇisaṇṇā // Sētu.24

muaï a kilinta-kusumaṁavahōvāsa-maliōvahāṇaddhantaṁ
saï-pariattaṇa-visamaṁhiaāvēa-pisuṇaṁ silā-saaṇīaṁ // Sētu.25

[juggaaṁ]
tō sēla-sāra-garuaṁaïrā-hōnta-daïā-samāgama-pisuṇaṁ
ahiṇandiūṇa suiraṁphuramāṇabbhahia-pīvaraṁ vāma-bhuaṁ // Sētu.26

khaṇa-saṁmāṇia-dhammōdhaṇu-kaḍḍhaṇa-magga-mōia-pariṭṭhiviaṁ
bandhaï malia-visajjia-tamāla-saaṇa-surahiṁ jaḍā-pabbhāraṁ // Sētu.27


[juggaaṁ]
dāūṇa galia-bāhaṁcira-dhariāūramāṇa-rōsāambaṁ
diṭṭhiṁ laṅkāhimuhiṁsamattha-ṇivvaḍia-tāraā-duppēcchaṁ // Sētu.28

gēṇhaï gahia-tthāmaṁsīā-suṇṇaïa-saaṇa-magga-ṭṭhaviaṁ
bahusō virahukkaṇṭhia-ṇimia-muhōruṇṇa-maïa-kōḍiṁ cāvaṁ // Sētu.29


tō taṁ mahi-ala-ṇiviaṁvāma-karāvēḍha-ṇiṭṭhura-pariggahiaṁ
dāhiṇa-hatthēṇa kaaṁvalanta-dēha-bhara-ṇāmiaṁ sajjīaṁ // Sētu.30

kāūṇa sasia-manthara-garua-sirō-ampa-tajjiaṁ paḍivakkhaṁ
caliō calanta-pavvaa-vilaïa-dhaṇu-mētta-sāhaṇō rahuṇāhō // Sētu.31


[p. 101]
caliaṁ ca tulia-pavvaa-milanta-sihara-ṇaha-ṇimmiēkka-mahiharaṁ
aṇurūa-bhua-pariṭṭhia-viḍava-muṇijjanta-pāavaṁ kaï-sēṇṇaṁ // Sētu.32

saṁṇajjhanti kuurisāsaṁṇāha-bharēṇa kiṁ karēnti samatthā
ṇiaa-balaṁ cia kavaaṁkaīṇa appaḍihaā bhuā a paharaṇaṁ // Sētu.33

ṇāa-ṇisāara-sāraṁmāā-ṇikkalusa-jujjha-gaï-pabbuddhaṁ
agga-kkhandhammi kaaṁlaṅkā-magga-ṇiuṇaṁ vihīsaṇa-sēṇṇaṁ // Sētu.34

samara-turiassa-sukaaṁkaha mōttavvaṁ ti dūmiō suggīvō
gahiāuhammi rāmēsōaï a vihīsaṇō ṇisāara-vaṁsaṁ // Sētu.35

apphāliē dhaṇummi akhōhia-giri-vihua-sāarē rahuvaïṇā
kampia-ghara-pāārāaṅga-kkhivaṇa-visamaṁ va vēvaï laṅkā // Sētu.36

jhīṇa-pulaāiaṅgīaüvva-harisa-miliāṇaṇā jaṇaa-suā
sōūṇa samāsatthāpaḍhamullāvaṁ va rāhavassa dhaṇu-ravaṁ // Sētu.37

mucchāvia-juvaï-jaṇōrakkhasa-vaï-hiaa-mahiharāsaṇi-ghāō
vāmōhēi puri-aṇaṁsīā-kaṇṇa-suhaō pavaṁga-kalaalō // Sētu.38

kaï-vara-rahasuddhāia-dhua-samaa-pahāviōahi-samakkantō
salila-bharēnta-dari-muhōrasaï pasammanta-paḍiravaṁ dharaṇiharō // Sētu.39

ṇijjia-sēsa-kalaalōpaḍhamapphālia-rasanta-dhaṇu-ṇigghōsō
sāmarisa-vimbhiāṇaṇa-dahavaaṇāaṇṇiō cirēṇa pasantō // Sētu.40

tāva a rakkhasa-ṇāhōpāārantaria-kaḍaïaṁ kaï-sēṇṇaṁ
raṇa-mahiaṁ agaṇēntōṇiaē ṇiddā-parikkhaammi viuddhō // Sētu.41


[p. 102]
vahaï vivalāa-ṇiddaṁbiiōvāsa-pariattaṇāvaddha-suhaṁ
visama-sua-maṅgala-ravaṁōhīanta-paalāiaṁ dahavaaṇō // Sētu.42

tō mahu-maa-muccantāmasiṇōhīranta-lōhiacchi-ṇihāaṁ
dhaṇu-saddāmarisa-haaṁṇiddā-sēsaṁ dasāṇaṇassa vialiaṁ // Sētu.43

tuṅga-maṇi-tōraṇāi vaēkkakkama-laṅghiaṅguli-karālāiṁ
uddhaṁ bhua-jualāiṁmuaï valēūṇa ṇiaa-saaṇucchaṅgē // Sētu.44

aha bhaa-caliērāvaṇa-bhajjanta-kkhambha-diṇṇa-sura-saṁkhōhaṁ
āhammiuṁ paattaṁraṇa-saṁṇāha-pisuṇaṁ dasāṇaṇa-tūraṁ // Sētu.45

raṇa-saṇṇā-paḍiuddhāgahia-jahāsaṇṇa-paharaṇā raaṇiarā
mīlanta-kaṇṭha-laggaṁthōaṁ ghēttūṇa ṇiggaā juvaï-jaṇaṁ // Sētu.46

āucchamāṇa-gahiāsuammi atthēkka-samara-saṇṇā-vaḍahē
juaï-muhāhi piāṇaṁṇēnti amukka-siḍhila-ṭṭhiā aharōṭṭhā // Sētu.47

piaama-kaṇṭhōlaïaṁjuaīṇa suammi samara-saṁṇāha-ravē
īsi-ṇihaṁ ṇavara bhaaṁsuraa-kkhēēṇa galaï bāhā-jualaṁ // Sētu.48

sua-saṇṇā-rava-turiāpaḍivaṇṇāuha-vihattha-valia-kara-alā
uvvēllanti ṇisiarāvaccha-valanta-tthaṇaṁ piāvēḍha-suhaṁ // Sētu.49

rumbhantīṇa piaamēakkaa-uvvē vi paṇaa-bhaṅgammi kaē
juaīṇa cira-parūḍhōbhaa-hitthammi hiaē ṇa laggaï māṇō // Sētu.50

jaha jaha piāi rubbhaïsaṁbhāvia-sāmiāvamāṇabbhahiaṁ
taha taha bhaïssa vaḍḍhaïsaṁmāṇia-maccharēṇa samarucchāhō // Sētu.51


[p. 103]
daïā-karēhi dhariākhaliā paṇaēṇa pēmma-rāēṇa hiā
māṇēṇa vavaṭṭhaviāraṇa-pariōsēṇa ṇiggaā raaṇiarā // Sētu.52

sura-samarucca-cchandākaï-samasīsa-lahuāiammi raṇa-bharē
lajjanti a saṁṇahiuṁṇa a visahanti pasaraṁ parassa ṇisiarā // Sētu.53

vaṇa-vivarēsu karālaṁvaṇa-vēḍhēsu muhalaṁ khalantaddhantaṁ
hōi ura-tthala-visamaṁpuṭṭhi-ṇirāa-ṭṭhiaṁ mahōara-kavaaṁ // Sētu.54

sura-samara-diṭṭha-sārōrakkhasa-ṇāhassa jaṅgamō pāārō
sara-mōkkhēsu suhatthōsaṁṇajjhaï harisiō kamēṇa pahatthō // Sētu.55

tisirassa samukkhittōbahu-kaṇṭhantara-karāliō saṁṇāhō
siḍhilaṁ cia ōsariōēkkamuhukkhitta-hattha-taṇuammi urē // Sētu.56

diṇṇa-mahi-ampa-garuaṁsaṁcālēntē mahōarē appāṇaṁ
vaccha-tthala-puñjaïōōsaraï bharēṇa appaṇō saṁṇāhō // Sētu.57

ṇīsariērāvaṇa-danta-musala-dīsanta-masiṇa-ṇihasa-cchāaṁ
kavaaṁ majjha-karālaṁuttambhijjaï ura-tthalē indaïṇō // Sētu.58

aïkāassa vi kavaēcirēṇa ūrūsu ṭhia-palambōsārē
dēha-ppahā-vimukkaṁjāaṁ vōcchiṇṇa-kasaṇa-mihiaṁ va ṇahaṁ // Sētu.59

samara-turiō visūraïura-tthaluvvatta-dāviaṁsōvāsaṁ
āvandhiūṇa kavaaṁvajja-muha-cchiṇṇa-bandhaṇaṁ dhummakkhō // Sētu.60

rōsēṇa cira-parūḍhēphuḍiē asaṇippahassa vaṇa-saṁghāē
kavaa-vivarēhi galiaṁsuiraṁ uppāa-jalaharassa va ruhiraṁ // Sētu.61

ukkhippanta-ṇirāāamarisa-vēa-valiē ṇiumbhassa urē
phuḍa-dāvia-sīmantāvialia-lōha-valaā visaṭṭaï māḍhī // Sētu.62


[p. 104]
sura-paharaṇa-ghāa-sahaṁsuō vi suparicchaaṁ ṇivandhaï kavaaṁ
samuha-ṭṭhiaṁ ṇa āṇaïpuraō duvvāra-rāma-sara-dujjāaṁ // Sētu.63

turiāucchia-kāmiṇi-valanta-dhaṇiōvaūhaṇāhiṇṇāṇaṁ
thaṇa-parimalaṁ daantōṇīa ccia sāraṇō ṇa bandhaï kavaaṁ // Sētu.64

juttā kumbhassa rahēmāā-baddha-muhalandhaāra-dhaa-vaḍē
sura-ruhira-daṭṭha-kēsara-guppanta-bhuaṁga-paggahā kēsariṇō // Sētu.65

ṇimmāēi amarisaṁpaḍihatthēi garuaṁ pi sāmia-sukaaṁ
vihuṇaï parāhimāṇaṁṇimiō muṭṭhimmi maṇḍalaggassa karō // Sētu.66

saṁṇajjhanti samatthāṇa sahijjaï kalaalō visūraï hiaaṁ
viraēi sura-vahu-jaṇōvimāṇa-tōraṇa-gaāgaō ṇēvacchaṁ // Sētu.67

ia jā samara-saaṇhōsaṁṇajjhaï harisiō ṇisāara-lōō
tā rahuvaï-dīsantaṁallīṇaṁ cia samantaō kaï-sēṇṇaṁ // Sētu.68

bhaggārāma-viōlaṁdaliujjāṇa-bhavaṇōvaṇiggama-lahuiṁ
ōvagganti pavaṁgāsōhā-viṇiaṁsaṇaṁ ṇisāara-ṇaariṁ // Sētu.69

aṅkāaa-raaṇiaraṁdhīrāanta-pavaāhiva-dharijjantaṁ
rasaï visamāaa-paaṁrōsuddhāia-pariṭṭhiaṁ pavaa-balaṁ // Sētu.70

rahasallianta-gavvia-kaï-sēṇṇa-cchanda-ṇaha-alallīṇa-suraṁ
bandittaṇa-daṭṭhavvaṁpēcchaï sura-vahu-jaṇō ṇisāara-ṇaariṁ // Sētu.71

raṇa-rahasa-patthiāṇaṁuru-vēa-visaṭṭa-sēla-sihara-kkhaliā
pavaāṇa paḍhama-bhaggāpaḍanti samaïñchiāṇa maggēṇa dumā // Sētu.72

ṇaha-ala-samuṭṭhiēhiṁpāārantaria-dhaa-vaḍēhi pavaṁgā
sūēnti guḍia-vāraṇa-raïa-ghaḍā-bandha-saṁṭhiē raaṇiarē // Sētu.73


[p. 105]
bhamaï pavaṇāṇusārīpavaa-balassa khaliuṭṭhia-paücchaliō
duma-bhaṅga-sadda-visamōmahi-ṇīharia-garuō samullavaṇa-raō // Sētu.74

ṇiddalia-maṇi-aḍāṇaṁdēnti jahāsaṇṇa-vivara-palhatthāṇaṁ
vihaḍia-suvēla-lambia-disā-valantōjjharattaṇaṁ phaḍihāṇaṁ // Sētu.75

jē cira-āla-parūḍhāsamarāiñchia-mahinda-paa-ṇikkhēvā
tē ṇavara gōurantara-vihaḍaṇa-caḍulēhi vāṇarēhi vihaḍiā // Sētu.76

jāā ṇisāara-purīpāārabbhantarāvasēsa-dhaa-vaḍā
khaṇa-vāṇara-saṁvēllia-phalihā-vijjhavia-rakkhasēnda-paāvā // Sētu.77

viaḍa-giri-ūḍa-saṁṇiha-ṇirantarāsaṇṇa-vāṇara-parikkhittā
jāā pāārōhaa-majjha-vvūḍha-phaḍiha vva rakkhasa-ṇaarī // Sētu.78

tō taṁ valanta-viaḍaṁvāṇara-sēṇṇaṁ vihatta-dārāhōaṁ
jāaṁ ṇivaha-ṇirantara-laṅkā-pāāra-ghaḍia-maṇḍali-bandhaṁ // Sētu.79

biiōahi-gambhīrēphalihāvattammi biia-baddha-giri-vahā
āḍhattā laṅghēuṁbiia-suvēlaṁ va vāṇarā pāāraṁ // Sētu.80

ṇavari a mukka-kalaalaṁvāṇara-tuliammi dahamuhāhiṭṭhāṇē
caliaṁ raaṇiara-balaṁkhaaggi-vihuē vva mahi-alē uahi-jalaṁ // Sētu.81

ārūḍhō ṇīi rahaṁāsaṇṇa-gaïnda-laṅghaṇa-valantēhiṁ
sarahēhi samara-tuliōjuttaṁ jua-bhagga-kēsarēhi ṇiumbhō // Sētu.82

kaha vi paḍivaddha-kavaōsamarāsaṅghia-samattha-vāṇara-lōō
ṇīi dhaṇu-kōḍi-tāḍaṇa-tūravia-turaṁgamō rahēṇa paaṅghō // Sētu.83

caḍula-vaḍāā-ṇivahōkañcaṇa-ghara-bhitti-viaḍa-kūvara-bandhō
indaïṇō vi pasariōēkkuddēsō vva rakkhasa-urīa rahō // Sētu.84


[p. 106]
khaṇa-pariatta-maïndākhaṇa-lakkhia-kuñjarā khaṇantara-mahisā
tassa khaṇa-mētta-mēhārahaṁ vahanti khaṇa-pavvaā a turaṁgā // Sētu.85

avisajjia-ṇikkantēatthāṇa-kkhōha-halahaluṭṭhia-muhalē
dahavaaṇassa suhāvaïāṇā-bhaṅgō vi takkhaṇaṁ ṇiaa-balē // Sētu.86

guḍia-guḍijjanta-bhaḍaṁsōhaï raṇa-turia-jutta-jujjanta-rahaṁ
ghaḍia-ghaḍēnta-gaa-ghaḍaṁcalia-calanta-turaaṁ ṇisāara-sēṇṇaṁ // Sētu.87

hatthi-gaa-varia-rāmaṁraha-gaa-saccavia-pavaa-vaï-sōmēttiṁ
āsa-gaa-varia-haṇumaṁbhūmī-gaa-varia-kaï-balaṁ ṇīi balaṁ // Sētu.88

raha-saṁghaṭṭa-kkhaliaṁgōura-muha-puñjaïjjamāṇa-gaa-ghaḍaṁ
bhavaṇantara-guppantaṁaghaḍēntēkkamuha-ṇiggamaṁ valaï balaṁ // Sētu.89

dukkhēṇa gōurāiṁvalanta-jua-kōḍi-vihaḍia-kavāḍāiṁ
bōlanti rakkhasa-rahātaṁsōṇāmia-dhaāhaōvari-taḍimā // Sētu.90

ṇisuḍhia-disā-gaïndaṁbhagga-bhuaṁga-pphaṇaṁ dalia-pāālaṁ
garuaṁ pi rakkhasāṇaṁaïrā-hōnta-lahuaṁ bharaṁ sahaï mahī // Sētu.91

agga-kkhandhāvaḍiaṁmajjhē dāra-muha-ruddha-puñjia-pihulaṁ
ūsāsia-sāhi-muhaṁkūlābharia-bhavaṇaṅgaṇaṁ ṇīi balaṁ // Sētu.92

ia dāra-kaa-tthambhaṁṇīi vihiṇṇa-viaḍaṁ ṇisāara-sēṇṇaṁ
ēkkamuha-dari-viṇiggaa-sama-tthaluttāṇa-patthia-ṇaï-cchāaṁ // Sētu.93

jāāi taṁ muhuttaṁpuṇṇa-jjhīṇa-sariā-puliṇa-sōhāiṁ
rakkhasa-gharaṅgaṇāiṁgaa-samarāhimuha-jōha-païrikkāiṁ // Sētu.94

laṅkā-vēḍhaṇa-turiōālōia-dāra-ṇinta-rakkhasa-lōō
rasiūṇa pavaa-ṇivahōkhara-pavaṇāiddha-vaṇa-daō vva pacaliō // Sētu.95


[p. 107]
paharujjua-pāikkaṁparivaḍḍhaï pakkha-pasariāsārōhaṁ
mukkaṅkusa-māaṅgaṁsiḍhilia-raha-paggahaṁ ṇisāara-sēṇṇaṁ // Sētu.96

tō ēkkāaa-vēaṁēkkakkama-diṇṇa-mahi-alabbhahia-paaṁ
ṭhāi aṇōhīṇa-bhaḍaṁtaha parimaṇḍala-pahāviaṁ kaï-sēṇṇaṁ // Sētu.97

patthanti jāa-rōsāpatthijjanti a mahaggha-raṇa-sōḍīrā
ṇihaṇanti ṇihammanti aaṇurāēṇa ṇavaraṁ ṇa bhajjanti bhaḍā // Sētu.98


ia siri-pavarasēṇa-viraïē dahamuhavahē mahākavvē bārahō āsāsaō


---------------------------------------------------------------------

[p. 108]
[tērahō āsāsaō]

aha ṇiggaa-miliēhiṁallīṇa-samāgaēhi a vimukka-ravaṁ
raaṇiara-vāṇarēhiṁdiṇṇaṁ sahiaṁ ca garua-raṇa-patthāṇaṁ // Sētu.1

taha a purilla-ṇivāia-dēhōvari-ṇimia-calaṇa-patthaṇa-turiā
ēkkakkamaṁ ahigaāthōaṁ jaha pahara-lālasā ōsariā // Sētu.2

jaha hiaēhi vavasiaṁraa-kalusēhi ṇaaṇēhi jaha saccaviaṁ
raaṇiarēhi raṇa-muhētaha paḍivakkhammi paharaṇaṁ ōhariaṁ // Sētu.3

paa-lambhabbhahia-javāmuṭṭhi-pariṭṭhavia-ṇippaampa-kkhaggā
saccavia-laddha-lakkhāpaḍhama-pahāra-visaā ṇa bhajjanti bhaḍā // Sētu.4

vihuṇanti calia-viḍavēmuha-maṇḍala-ghōlaṇuppusia-sindūrē
pavaa-sa-hatthāiddhēkumbha-aḍukkhutta-pāavē māaṅgā // Sētu.5

rōsassa dāsarahiṇōmaaṇassa a dūsahassa rakkhasa-vaïṇō
samaaṁ cia aḍḍhattōdōṇha vi aṇurūa-dāruṇō pariṇāmō // Sētu.6

ṇihaṇanti gaēhi gaēturaēhi turaṁgamē rahēhi a rahiṇō
jāaṁ pavaṁgamāṇaṁpaḍivakkhō paharaṇaṁ ca rakkhasa-sēṇṇaṁ // Sētu.7

sara-vikkiṇṇa-mahiharāsara-vihaḍia-sēsa-muggarāhaa-sēlā
paharaṇa-maggāiñcia-bhua-cuṇṇia-pavvaā bhamanti ṇisiarā // Sētu.8

bhāa-paḍiō vi vitthaa-giri-pariṇāha-viaḍē pavaṁga-kkhandhē
apahuppantāvēḍhōullalaï gaassa thōra-kara-pabbhārō // Sētu.9


[p. 109]
raaṇiarōra-tthala-cuṇṇiassa-kaï-rōsa-pēsiassa sihariṇō
uddhaṁ uddhāi raōōsaraï ahōmuhō silā-saṁghāō // Sētu.10

riu-bala-majjha-ṇirāāṇihaa-ṇirantara-ṇisuddha-ṇajjanta-bhaḍā
vikkama-ṇīsāmaṇṇādaṭṭhuṁ pi bhaḍāṇa dukkarā gaï-maggā // Sētu.11

ṇivvubbhaï sōḍīraṁappaḍihattha-lahuō hasijjaï paharō
vaḍḍhaï vērāvandhōaïsaṁdhijjanti sāhasēsu samatthā // Sētu.12

ṇa paḍaï paḍiē vi sirēsūla-vihiṇṇaṁ pi ṇēa bhijjaï hiaaṁ
duppariiaṁ ṇa laggaïlāvijjantaṁ pi paḍibhaḍāṇa raṇa-bhaaṁ // Sētu.13

sahaï paharēsu dappōdappa-ṭṭhāṇēsu sahaï purisāsaṅghō
ṇiddōsēsu bhaḍāṇaṁōsārēsu vi ṇa ōsaraï rōsa-rasō // Sētu.14

riu-gaa-bhiṇṇukkhittārōsa-vihuvvanta-caḍula-kēsara-ṇivahā
daḍha-daṭṭha-danta-mūlārasiūṇa samaccharaṁ ṇimillanti kaī // Sētu.15

avahīraṇā ṇa kijjaïsumarijjaï saṁsaē vi sāmia-sukaaṁ
ṇa gaṇijjaï viṇivāōdiṭṭhē vi bhaammi saṁbharijjaï lajjā // Sētu.16

paḍhumāṇiāhi suiraṁjē jīvia-saṁsaammi vi paricchūḍhā
tē ccia ahimuha-ṇihaāsura-bandīhi ahisāriā raaṇiarā // Sētu.17

raaṇiara-baddha-lakkhōabaddha-ruhira-paripaṇḍuraṅga-cchēō
agaṇia-vaṇa-saṁtāvōuṇha-pahāra-sarasō samalliaï kaī // Sētu.18

ṇa paḍikkhanti avasaraṁōcchundanti jaṇiaṁ parēṇa paāvaṁ
bōlēnti jahā-bhaṇiaṁsāhukkāra-puraō aïnti samatthā // Sētu.19

[āikulaaṁ 12]
ia tāṇa taṁ viambhaïsuraṅgaṇā-suraa-lambha-saṁkēa-haraṁ
bhagga-jama-lōa-vanthaṁmahēnda-bhavaṇujjuāia-vahaṁ jujjhaṁ // Sētu.20


[p. 110]
kaï-vaccha-tthala-pariṇaa-ṇiaa-muhatthamia-danti-danta-pphalihaṁ
ṇihaa-bhaḍa-mahia-ṇivaḍia-sura-vahu-cala-valaa-muhala-pavaa-gaï-vahaṁ // Sētu.21

ōvaaṇōsuddha-rahaṁuppaaṇōcchitta-vihaḍamāṇa-gaïndaṁ
gahia-pphiḍia-turaṁgaṁaṇudhāvia-pavaa-ṇihaa-rakkhasa-jōhaṁ // Sētu.22

rasa-ṇivvāōra-tthala-suha-visahijjanta-candaṇa-duma-ppaharaṁ
kalaala-lōhugghāḍia-muha-bōlīṇa-sara-magga-ṇinta-ṇiṇāaṁ // Sētu.23

bhiṇṇa-ghaḍijjanta-ghaḍaṁpaḍiruddhōsaria-cakkalia-pāikkaṁ
ruhirōhiṇṇa-raha-vahaṁmuha-sukkha-pphēṇa-ṇihua-hēsia-turaaṁ // Sētu.24

riu-paharaṇa-pariōsia-sāhukkāra-rava-gabbhiṇa-paḍanta-siraṁ
ṇibbhiṇṇa-pahara-mucchia-vaaṇabbhantara-virāa-bhaḍa-cukkāraṁ // Sētu.25

sēla-paharuvviāia-dukkha-vavaṭṭhavia-hatthi-patthia-jōhaṁ
bhagga-dhaa-ciṇha-vimuhia-paṇaṭṭha-ṇiaa-bhaḍa-dukkha-ṇajjanta-rahaṁ // Sētu.26

giri-pēllia-raha-kaḍḍhaṇa-vihala-vasāria-muha-tthaṇanta-turaṁgaṁ
mahi-ala-palōṭṭa-mahihara-raaa-rasōmalia-bhiṇṇa-paṇḍura-ruhiraṁ // Sētu.27

kaï-mukka-cuṇṇia-ṭṭhia-sēla-muṇijjanta-sarasa-sariā-maggaṁ
ōharia-vañciāiñciāsi-maggōvaḍanta-vāṇara-jōhaṁ // Sētu.28

ahidhāvanta-pavaṁgama-mukkaṁsa-ṇirāa-kēsara-saḍugghāaṁ
majjhanta-bhāa-ṇivaḍia-daṇḍāuha-bhiṇṇa-mahi-alōviddha-bhaḍaṁ // Sētu.29

gahia-sira-daṭṭha-vāṇara-ṇisāarōra-tthaladdha-rōvia-dāḍhaṁ
ṇaha-dharia-pavvaōjjhara-sībhara-taṇṇāa-garuiōsaṇṇa-raaṁ // Sētu.30


[p. 111]
sārahi-hattha-alāhaa-muha-paḍiuṭṭhia-turaṁga-ṇivvūḍha-rahaṁ
sara-ghāa-cuṇṇiōvaïa-pavvaāvīa-ruhira-sariā-sōttaṁ // Sētu.31


aṭṭanti asahaṇāiṁkhaṇḍijjanta-paḍisāriaddhantāiṁ
vōcchijjanta-muhāiṁbhijjantōsaria-paḍibhaḍāi balāiṁ // Sētu.32

vāṇara-paharukkhuḍiāaṇirūvia-lakkha-pēsiāsi-paharaṇā
mucchā-ṇimīliacchāōhīrantā vi allianti ṇisiarā // Sētu.33

cuṇṇia-garua-paḍibhaḍōphuraï aṇallīṇa-rakkhasāhaa-vihalō
khaṇḍijjanta-paaṭṭōōli-cchiṇṇa-paḍiō pavaṁgama-jōhō // Sētu.34

sōḍīrēṇa paāvōchāā paharēhi vikkamēhi pariaṇō
jīēṇa a ahimāṇōrakkhijjaï a garuō sarīrēṇa jasō // Sētu.35

bhijjaï urō ṇa hiaaṁgiriṇā bhajjaï rahō ṇa uṇa ucchāhō
chijjanti sira-ṇihāātuṅgā ṇa uṇa raṇa-dōhalā suhaḍāṇaṁ // Sētu.36

sēlōjjharēhi gaaṇēdhua-lōhia-sībharēhi dhārā-maggē
maa-salilēhi ghaḍāsu avōcchijjaï pasariaṁ mahi-raüṭṭhāṇaṁ // Sētu.37

visahia-khagga-ppaharāgaïnda-danta-lihiaggalā-paḍirūā
sēlāiñchaṇa-valiāvisamaṁ bhajjanti pavaa-bāhu-pphaḍihā // Sētu.38

tēṇhāiō vi suiraṁsaṁṇāha-cchēa-gabbhiṇammi vaṇa-muhē
ṇivvalia-lōha-virasaṁṇa piaï āmuaï cakkhiūṇa vihaṁgō // Sētu.39

vēvaï paḍiō vi bhuōōsuddhammi vaaṇammi dharaï amarisō
lua-sīsaṁ pi kavandhaṁdhāvaï ukkhitta-kaṇṭha-lōhia-dhāraṁ // Sētu.40


[p. 112]
dēi rasaṁ riu-paharōvahaï dhuraṁ vikkamassa vērāvandhō
āaḍḍhia-raṇa-rahasōdappaṁ vaḍḍhēi āaō aïbhārō // Sētu.41

sāhēi riuṁ va jasaṁṇa sahaï āāriaṁ va kāla-kkhēvaṁ
lahaï suhaṁ miva ṇāsaṁjīaṁ muaï samuhaṁ paharaṇaṁ va bhaḍō // Sētu.42

visahia-khagga-ppaharāvialia-lōhia-kilinta-ṇīsāra-bhuā
mucchijjantōallāakkantā ṇiaa-mahiharēhi pavaṁgā // Sētu.43

daaï kusuaṁ va māṇaṁvaḍḍhantaṁ pi aṇahaṁ ṇa pattiaï jasaṁ
ṇa karēi lōa-garuējīa ccia ṇavara āaraṁ bhaḍa-satthō // Sētu.44

ṇihaālakkhia-jōhējāē lahuammi ṇiaa-dhārā-maggē
parivaḍḍhantāi-bharaṁgaruaṁ para-saṁkulaṁ aïnti samatthā // Sētu.45

dhārēnti jasassa dhuraṁēntaṁ ṇa sahanti vikkamassa parihavaṁ
rōsassa karēnti dhiiṁmāṇaṁ vaḍḍhēnti sāhasassa samatthā // Sētu.46

paharāsāia-harisaṁkhaṇa-mucchā-galia-raṇa-maṇōraha-sōkkhaṁ
jīa-viḍhattaccharasaṁsira-parivattia-jasaṁ viambhaï samaraṁ // Sētu.47

saṁdēhēsu hasijjaïrajjijjaï sāhasē ramijjaï vasaṇē
mucchāsu vīsamijjaïṇivvūḍhaṁ ti ṇavaraṁ gaṇijjaï maraṇē // Sētu.48

caliō a caraṇa-pahaōaüvva-diṇṇa-raï-maṇḍala-gahāsaṅkō
atthēkka-kaḍḍhia-ṇisōabhāa-bhagga-diasō mahi-raügghāō // Sētu.49

mūlē bahalugghāōmajjhōāsē pasāriattaṇa-taḍiṇō
ṇaha-puñjia-vitthariōpaḍaï disāsu garuattaṇēṇa mahi-raō // Sētu.50

muaï bharēi ṇu vasuhaṁṇīi disāhiṁ thaēi ṇu disā-akkaṁ
addiṭṭha-ṇiggama-vahōpaḍaï ṇahāhi gaaṇaṁ vilaggaï ṇu raō // Sētu.51


[p. 113]
dīsaï raaṇiara-balaṁpavaṁga-jōhēhi māsala-raantariaṁ
ōsāa-haassa ṭhiaṁpuraō maṇi-pavvaassa va haa-cchāaṁ // Sētu.52

ōdhūsaria-ghaa-vaḍōpasaraï maïlia-turaṁgama-muha-pphēṇō
kasaṇa-mihia vva taṇuōṇahammi sāmalaïāavō raa-ṇivahō // Sētu.53

vāṇara-rahasa-visajjia-ṇahaṅgaṇōvaïa-sēla-magga-ṇirāō
raïṇō kalusa-cchāōpaḍaï paṇālōjjharō vva kiraṇujjōō // Sētu.54

kuviōharia-ṇisāara-pavaa-daḍha-kkhandha-pūriaddhantāsuṁ
maṁsala-mahu-kōsa-ṇihōbajjhaï baddha-ruhirāsi-dhārāsu raō // Sētu.55

raṇa-parisakkaṇa-vihalāraï-kiraṇāhaa-kilinta-maülia-ṇaaṇā
ṇivvāanti gaïndāsībhara-saṁvalia-rēṇu-kaddamia-muhā // Sētu.56

mūlāhōa-karālāsōṇia-sōtta-ṇivahantarāla-pasariā
ēkkakkamēṇa samaaṁsaṁbajjhanti uariṁ mahi-laüppīḍā // Sētu.57

ṇivvālēūṇa ṇahēgaa-sukkāria-valanta-dhaa-vaḍa-taṇuiṁ
pavaṇō kaḍḍhaï visamaṁchāā-vaha-paṭṭha-dhūsaraṁ raa-lēhaṁ // Sētu.58

saṁrumbhaï diṭṭhi-vahaṁgaāṇa ahimuha-pahāviāṇa raṇa-muhē
mārua-kampijjantōvaaṇabbhāsammi muha-vaḍō vva mahi-raō // Sētu.59

ṇavari a bhaḍa-vaccha-tthala-vaṇa-magga-ṇirāa-patthiucchaliāē
ruhira-ṇaīa mahi-raōummūlia-kūla-pāavō vva ṇisuddhō // Sētu.60

palahua-ṇīhāra-ṇihaṁsaṁghāia-kamala-ṇāla-tantu-cchāaṁ
ghōlaï dara-vōcchiṇṇaṁmārua-bhiṇṇa-taliṇa-ṭṭhiaṁ raa-sēsaṁ // Sētu.61

rumbhantujjua-maggaṁdharāharantara-valanta-ṇaï-sōtta-ṇihaṁ
valaï valanta-dhaa-vaḍaṁpaḍia-gaïnda-ṇivahantarālēsu balaṁ // Sētu.62


[p. 114]
dūsaha-sahia-ppaharāduvvōjjha-vilagga-samara-ṇivvūḍha-bharā
ōcchuṇṇa-duggama-pahākaa-dukkara-pēsaṇā paḍanti pavaṁgā // Sētu.63

bandhu-vaha-baddha-vēraṁsahassa-pūraṇa-kavandha-jaṇiāmōaṁ
vaḍḍhaï bhaḍa-diṇṇa-rasaṁbhuja-pabbala-pahua-vīra-paḍaṇaṁ jujjhaṁ // Sētu.64

maṇibandhāgaa-puñjia-saṁṇāha-cchēa-valaa-diṇṇāvēḍhaṁ
ṇēuṁ ṇa caēi siāmūlucchiṇṇa-garuaṁ ṇisiarassa bhuaṁ // Sētu.65

āvattantara-valiāruhira-ṇihāēsu pāsa-baddha-pphēṇā
ōllanta-pamha-garuāatthāanti paḍiūṇa camaruppīḍā // Sētu.66

uddha-muha-mukka-ṇāāpuvvaddha-bharōsianta-pacchima-bhāā
kumbhē pavaa-silāhaa-khuppantuddhaṅkusē dhuṇanti gaïndā // Sētu.67

aha pavaa-bharubbhantāpaharujjua-tiasa-bhaṅga-dāṇa-samuiā
jāā rakkhasa-jōhāpaḍhamuggaa-dukkaraṁ paḍivahāhimuhā // Sētu.68

bhaggōṇiattia-gaaṁbhamiaṁ ṭhāṇa-parivattiōbhagga-rahaṁ
ēkka-paa-valia-jōhaṁmaṇḍali-diṇṇa-turaaṁ ṇisāara-sēṇṇaṁ // Sētu.69

amarisa-vitthakkantāvivalāanti bhamiūṇa galiāmarisā
īsi-viatta-cchūḍhāṇibbhīallīṇa-vāṇarā raaṇiarā // Sētu.70

raha-saṁdāṇia-turaaṁturaṁgamōra-tthala-kkhalia-pāikkaṁ
pāikkāvalia-gaaṁgaa-bhajjanta-raha-saṁkulaṁ valaï balaṁ // Sētu.71

sasaï visamuddha-kampaṁgaruāanta-bhua-lambiōbhagga-dumaṁ
vihalōsaria-paḍibhaḍaṁsaṇṇōvāhia-ṇisāaraṁ pavaa-balaṁ // Sētu.72


[p. 115]
akkhaṇḍia-sōḍīrāpavaāṇia-paḍhama-māṇa-bhaṅgāvasarā
bhaggā vi bhamanti puṇōṇīsēsaṁ rakkhasā ṇa gēṇhanti bhaaṁ // Sētu.73

[antyakulaaṁ 4]
taha vi a dara-parivattia-cakkalaïjjanta-garua-cakka-raha-vahaṁ
vitthakkanta-pahāvia-samattha-saṁṭhāvaṇā-viḍhatta-raṇa-jasaṁ // Sētu.74

vāṇara-paraṁmuhōṇāmiaddha-mōḍia-ṇilāḍa-vaṭṭa-ṇisiaraṁ
para-sēṇṇa-kalaalāhittha-paḍiṇiattanta-gaa-viōlārōhaṁ // Sētu.75

cala-vāṇarāṇudhāvia-vāla-dharijjanta-ṇiccala-ṭṭhia-turaaṁ
ṇihaa-bhaḍa-paḍia-sārahi-pavaṁga-bhēsia-turaṁga-hīranta-rahaṁ // Sētu.76

dhārā-magga-ṇivāia-bala-paḍihaa-virala-vāṇaruṇṇia-maggaṁ
bhaggaṁ galanta-paharaṇa-suṇṇaïōhaa-bhuaṁ ṇisāara-sēṇṇaṁ // Sētu.77


aha hia-macchara-lahuāēkkakkama-cakkhu-rakkhaṇāhia-hiaā
hiaāvaḍia-dahamuhāvaliā paḍimukka-raṇa-bhaā raaṇiarā // Sētu.78

vōcchiṇṇa-saṁdhia-jasāhōnti ṇiatta-samuha-ṭṭhavia-sōḍīrā
kaï-bala-duppariallāsiḍhilia-paḍivaṇṇa-raṇa-dhurā raaṇiarā // Sētu.79

tō bhaṅga-lajjiāṇaṁparivaḍḍhia-pasara-harisiāṇa a garuaṁ
raaṇiara-vāṇarāṇaṁvariāāria-bhaḍaṁ pavaṭṭaï jujjhaṁ // Sētu.80

suggīvēṇa paaṅghōsattacchaa-pāavēṇa diṇṇa-raṇa-suhō
vaṇa-gaa-dāṇa-surahiṇāvacchucchalia-kusumaṭṭahāsēṇa haō // Sētu.81

diviāhaassa samarēsurahiṁ ura-paḍia-sarasa-candaṇa-gandhaṁ
asaṇippahassa jīaṁagghāanta-suhiōṇimillassa gaaṁ // Sētu.82

hantūṇa vajjamuṭṭhiṁhasaï maïndō vi muṭṭhi-ghāa-ṇisuddhaṁ
āhittha-diṭṭhi-ṇiggaa-jalaṇa-sihāamba-phuḍia-lōaṇa-jualaṁ // Sētu.83


[p. 116]
kuviēṇa vijjumālīcira-jujjhia-harisiō susēṇēṇa kaō
calaṇa-jualāvalambia-ṇakkhukkhitta-khuḍiōhaa-bhua-pphaḍihō // Sētu.84

sahia-paharaṁ ṇalēṇa vitavaṇassa talāhighāa-mōḍia-kaṇṭhaṁ
ṇihiaṁ dēhammi siraṁdēhō addha-ṇimiō mahi-alammi kaō // Sētu.85

hantūṇa jambumāliṁjhatti vihiṇṇō aïñciō pavaṇa-suō
saala-tala-gāḍha-tāḍaṇa-bhiṇṇucchalia-sira-mēa-sitta-dasa-disaṁ // Sētu.86

aha gēṇhaï aïbhūmiṁindaï-vāli-taṇaāṇa raṇa-sōḍīraṁ
ṇihaēkkamēkka-pariaṇa-sa-hattha-paḍivaṇṇa-saṁsaa-tulārōhaṁ // Sētu.87

bāṇandhaāria-disaṁdhaṇu-maṇḍala-parigaaṁ visēsēi paraṁ
ālōiukkhaāṇia-mukka-paḍantēhi giri-sahassēhi kaī // Sētu.88

ṇivaḍanti kusuma-ṇibbhara-milia-valanta-viḍavōvaūḍha-mahuarā
vivaïṇṇa-pphala-lahuādhua-majjha-kkhuḍia-pallavā duma-ṇivahā // Sētu.89

vāli-taṇaaṁ ṇa pāvaïgaaṇē guppaï dumēhi sara-saṁghāō
chijjanti addha-vanthēēntā dahamuha-suaṁ ṇa laṅghanti dumā // Sētu.90

vikkhitta-lōddha-kusumaṁsara-daliuddhāamāṇa-candaṇa-gandhaṁ
uddhua-mandāra-raaṁsarasa-lavaṅga-dala-gabbhiṇaṁ hōi ṇahaṁ // Sētu.91

[āikulaaṁ 7]
ia taṁ sama-paḍihatthaṁvāraṁ-vāra-bala-diṇṇa-sāhukkāraṁ
indaï-vāli-suāṇaṁparaṁ pamāṇaṁ gaaṁ pi vaḍḍhaï jujjhaṁ // Sētu.92

duma-kusuma-majjha-ṇiggaa-sara-puṅkhālagga-ṇijjamāṇa-mahuaraṁ
ṇivvāvārōsaria-ṭṭhiōhaāvigga-sēṇṇa-vimhaa-diṭṭhaṁ // Sētu.93

dahamuha-taṇaa-visajjia-sara-bharia-ṇahaṅgaṇuppaïa-vāli-suaṁ
vāli-sua-rōsa-pēsia-sāla-silā-sēla-ruddha-dahamuha-taṇaaṁ // Sētu.94


[p. 117]
ṇisiara-sara-ṇiddāria-vāṇara-dēha-ruhirāruṇa-disāhōaṁ
vāṇara-pahara-paattia-rakkhasa-ruhirōha-kaddamia-bhūmi-alaṁ // Sētu.95

riu-sūla-dūmiōhīramāṇa-vāli-sua-diṇṇa-vāṇara-sōaṁ
sēlāhighāa-mucchia-dahamuha-taṇaa-bhaa-bhiṇṇa-raaṇiara-balaṁ // Sētu.96

tārā-taṇaa-visēsia-raaṇiara-paatta-pavaa-sēṇṇa-kalaalaṁ
mandōdari-sua-dūmia-vāṇara-pariōsa-muhala-rakkhasa-lōaṁ // Sētu.97

bhua-paḍia-ṇipphala-pphaliha-bhaṅga-hēlā-hasanta-vāṇara-jōhaṁ
ura-bhiṇṇa-silā-ala-mēhaṇāa-mukkaṭṭahāsa-paṇḍuria-ṇahaṁ // Sētu.98


aha indaïmmi vāli-taṇaēṇa samarāṇurāa-bhaggucchāhē
ṇihaō tti hasanti kaīmāāi ṭhia tti harisiā raaṇiarā // Sētu.99


ia tērahō āsāsaō parisamattō


---------------------------------------------------------------------

[p. 118]
[caüddahō āsāsaō]

aha ṇipphala-gaa-diasōjahicchiāsaṁpaḍanta-dahamuha-lambhō
jūraï laṅkāhimuhōalasāanta-haa-rakkhasō rahuṇāhō // Sētu.1

ēēsu suha-ṇisaṇṇōṇa ṇīi samaraṁ dasāṇaṇō tti gaṇēntō
icchaï diṇṇāāsēraaṇiarēsu paḍimuñciuṁ sara-ṇivahē // Sētu.2

diṭṭhimmi patthiammi aāvaḍiammi a parē sara-ṇisumbhantē
samarammi visūrantāmōhukkarisia-dumā bhamanti pavaṁgā // Sētu.3

bhēttūṇa turia-mukkēaṇulōma-pahāviē silā-saṁghāē
paḍhamaṁ sāhēnti paraṁvihaḍia-vāṇara-maṇōrahā rāma-sarā // Sētu.4

chijjaï karēṇa samaaṁpavaē ṇalliaï rakkhasāṇa paharaṇaṁ
pāvaï turia-vimukkaṁaṇahaṁ ṇa a rakkhasaṁ pavaṁga-paharaṇaṁ // Sētu.5

bhiṇṇē vacchammi silāgiri-siharaṁ chiṇṇa-pāḍia-sira-ṭṭhāṇē
ṇivaḍaï sarāhisaṁdhia-parakkamēhi pavaēhi rōsa-vimukkaṁ // Sētu.6

saï saṁdhiō ccia sarōrahuṇāhassa saï cakkalaïaṁ ca dhaṇuṁ
acchijjaï a sarāhaa-saï-palhatthanta-rakkhasa-sirēhi mahī // Sētu.7

visamālagga-huavahāvisahara-rēavia-bila-muha-paḍicchandā
dīsanti bāṇa-maggārakkhasa-dēhēsu sē ṇa dīsanti sarā // Sētu.8

ukkarisantassa karēpatthantassa hiaē rasantassa muhē
dīsanti ṇavara paḍiāṇivaddha-sira-paḍaṇa-sūiā rāma-sarā // Sētu.9


[p. 119]
jō jattha ccia diṭṭhōsuō jahiṁ jassa vialiō vi ṇiṇāō
caliō a jō jahiṁ ciatassa tahiṁ cēa ṇivaḍiā rāma-sarā // Sētu.10

haa-hatthi-bhaḍa-turaṁgādīhā dīsanti tammi rakkhasa-sēṇṇē
agga-kkhandha-paattākūlaṁ bhēttūṇa ṇiggaā rāma-sarā // Sētu.11

jaṁ cia ualaddha-bhaaṁkāhii samaaṁ paḍāiavvārambhaṁ
taṁ rāma-sarāhihaaṁdiṭṭhaṁ ṇavara paḍiaṁ ṇisāara-sēṇṇaṁ // Sētu.12

ia taṁ bāṇukkittaṁpaḍanta-sama-kāla-diṭṭha-sira-saṁghāaṁ
sua-sāraṇāvasēsaṁkhaṇēṇa rakkhasa-balaṁ kaaṁ rahuvaïṇā // Sētu.13

tāva a salōhiāruṇa-rakkhasa-bala-ṇivvisēsa-saṁjhā-timirō
paramatthaō cirassa vaṇivvāō galia-rakkhasa-bhaō diahō // Sētu.14

aha uggāhia-cāōēkkō vāli-sua-mōḍia-rahuppaïō
saṁcaraï mēhaṇāōṇiaa-cchavi-mēliandhaārammi ṇahē // Sētu.15

tō ṇiṭṭhavia-ṇisiarāindaïṇā garua-vēra-mūlāhārā
samaaṁ cia saccaviāaddiṭṭhēṇa vihiṇēvva daharaha-taṇaā // Sētu.16

muaï a saaṁbhu-diṇṇētāṇa bhuaṁga-muha-ṇiggaāṇala-jīhē
ṇīsēsa-ṇihaa-rakkhasa-vīsattha-palambiōhaa-bhuāṇa sarē // Sētu.17

tō bhiṇṇaṅgaa-dēsāṇiddāria-bīa-bāhu-pāaḍia-muhā
rāhava-dēhammi ṭhiātia-saṁdāṇia-bhuā bhuaṁgama-bāṇā // Sētu.18

ṇiddhōāasa-ṇīlāṇinti visāṇala-phuliṅga-pajjalia-muhā
dhaṇu-saṁdhāṇa-vimukkāaüvva-ṇārāa-vibbhamā bhuaïndā // Sētu.19

ṇivaḍanti vijju-muhalātāra-samabbhahia-lōha-laṭṭhi-cchāā
kasaṇa-jalaōarāhi varakkhasa-māandhaāria-ṇahāhi sarā // Sētu.20


[p. 120]
paḍhumaṁ ravi-bimba-ṇihāpalaükkā-saṁṇihā ṇahaddha-paḍantā
bhindantā hōnti sarādara-ṇibbhiṇṇa-bhamiā bhuāsu bhuaṁgā // Sētu.21

bajjhanti daharaha-suādara-bhagga-maṇōrahā kilimmanti surā
addiṭṭha-mēhaṇāāuṇṇāmia-pavvaā bhamanti pavaṁgā // Sētu.22

rasaï ṇahammi ṇisiarōbhiṇṇamabhiṇṇa-hiaaṁ disāsu kaï-balaṁ
bhijjantō vi ṇa bhijjaïriu-daṁsaṇa-diṇṇa-lōaṇō dāsarahī // Sētu.23

rōsāṇala-pajjaliaṁjalanta-vaḍavā-muhāṇala-paḍicchandaṁ
aṅgēsu laddha-pasarāhiaaṁ sē ṇavara pariharanti bhuaṁgā // Sētu.24

tāṇa bhuaṁga-parigaādukkha-pahuppanta-viaḍa-bhōgāvēḍhā
jāā thira-ṇikkampāmalaa-aḍuppaṇṇa-candaṇa-duma vva bhuā // Sētu.25

taha paḍivaṇṇa-dhaṇu-sarāsara-ṇibbhijjanta-ṇiccala-bhua-pphalihā
daṭṭhōṭṭha-mētta-lakkhia-ṇipphala-rōsa-lahuā kaā rahu-taṇaā // Sētu.26

sara-ṇibbhiṇṇa-sarīrājāā ālōa-maggiavvāvaavā
dari-diṭṭha-pattaṇantara-ṇihitta-saṁkhāa-lōhiā rahu-taṇaā // Sētu.27

sara-sīviōru-jualaṁsaṁkīlia-vihala-ṇiccala-ṭṭhia-calaṇaṁ
ṇialia-dēhāvaavaṁsaṁcariavvaṁ pi rahu-suāṇa avahaaṁ // Sētu.28

tō sura-hiaēhi samaṁpaḍiaṁ vihalanta-paḍhama-saṁṭhia-bāṇaṁ
addiṭṭha-riu-visajjia-sara-paharaṅkusia-vāma-hatthāhi dhaṇuṁ // Sētu.29

uddhāiō a sahasāvivalāa-vimāṇa-taḍima-pacchima-dēsē
sura-vahu-visamakkandōēkkamuhāhaa-rasanta-tanti-cchāō // Sētu.30


[p. 121]
tō paḍiō rahuṇāhōbhañjantō tihuvaṇassa āsā-bandhaṁ
sīha-ṇahaṅkusa-pahaōtuṅgaṁ āsaṇṇa-pāavaṁ va vaṇa-gaō // Sētu.31

paḍiassa a rahuvaïṇōpaḍiō aṇumaggaaṁ sumittā-taṇaō
uddha-ṭṭhiassa paṇaōpalhatthassa va dumassa chāā-ṇivahō // Sētu.32

dharaṇi-paḍiēsu tēsu aṇivvaṇṇanta-samuhōṇaa-bharuvvattā
uttāṇiēkka-cakkāsurāṇa taṁsa-taḍimā ciraṁ āsi rahā // Sētu.33

hiaa-paḍaṇē vva mūḍhaṁraï-paḍaṇē vva sahasā tamammi ṇivaḍiaṁ
rāma-paḍaṇammi jāaṁsira-paḍaṇē vva gaa-jīviaṁ tēllōkkaṁ // Sētu.34

aha rāma-parittāṇaṁsuṇṇa-disā-muha-palōaṇa-ṇirucchāhaṁ
bhaa-ṇiccala-puñjaïaṁṇa muaï paḍiaṁ pi rāhavaṁ kaï-sēṇṇaṁ // Sētu.35

dīṇaṁ bhaggucchāhaṁuvvigga-maṇaṁ visāa-pēllia-hiaaṁ
rāhava-viiṇṇa-ṇaaṇaṁālēkkha-gaaṁ va saṁṭhiaṁ kaï-sēṇṇaṁ // Sētu.36

paḍiassa vi rahuvaïṇōdīsantō dēi pavaa-vaï-saṁlāvaṁ
avisāa-mahagghaviōsāsaa-dhīra-dhariō muhassa pasāō // Sētu.37

ṇavari a vihīsaṇa-jalāhaacchiṇā vāṇarāhivēṇa ṇaha-arō
pāsammi dhaṇu-sahāōdiṭṭhō kaa-pēsaṇō dasāṇaṇa-taṇaō // Sētu.38

tō rōsa-tulia-pavvaa-sahasuddhāia-pahāviō suggīō
laṅkaṁ bhaa-vivalāaṁahilēūṇa ṇavaraṁ ṭhiō raaṇiaraṁ // Sētu.39

indaïṇā viṇivēia-rāhava-ṇihaṇa-suhiō ṇisāara-ṇāhō
āsāia-jaṇaa-suā-samāgamōvāa-ṇivvuō ūsasiō // Sētu.40

aha ṇisiarīhi dahamuha-vaaṇāṇia-diṭṭha-sarasa-khaṇa-vēhavvā

[p. 122]
mukkakkanda-visaṁṭhula-dara-vilavia-mucchiā kaā jaṇaa-suā // Sētu.41

tō gaa-mōhummillōpēcchantō rāhavō sumittā-taṇaaṁ
paridēviuṁ paüttōtakkhaṇa-pabbhaṭṭha-saala-sīā-dukkhō // Sētu.42

jassa saalaṁ tihuaṇaṁāruhaï dhaṇummi saṁsaaṁ ārūḍhē
sō vi haō sōmittīṇatthi vaṇē jaṁ ṇa ēi vihi-pariṇāmō // Sētu.43

aha vāaṁ kaa-kajjōmajjha kaē mukka-jīviō sōmittī
ṇipphala-vūḍha-bhua-bharōṇavara maē ccēa lahuiō appāṇō // Sētu.44

aha jampaï suggīvaṁmahuraṁ ucchāha-dāvia-paricchēaṁ
vaaṇaṁ sahasōvatthia-maraṇāvatthā-vavaṭṭhavia-gambhīraṁ // Sētu.45

ṇivvūḍhaṁ dhīra tumēimō vi uahutta-bhua-balō kaï-lōō
kammaṁ imēṇa vi kaaṁjaa-ṇivvaḍia-jasa-dukkaraṁ māruiṇā // Sētu.46

āvaddha-bandhu-vēraṁjaṁ mē ṇa ṇiā vibhīsaṇaṁ rāa-sirī
dukkhēṇa ēṇa a mahaṁavihāvia-bāṇa-vēaṇa-rasaṁ hiaaṁ // Sētu.47

tā vaccasu mā mujjhasuturiaṁ tēṇēa sēu-bandhēṇa tumaṁ
pēcchasu bandhava-vaggaṁdukkhaṁ kālassa jāṇiuṁ pariṇāmaṁ // Sētu.48

tō tivva-rōsa-laṅghia-vihuāṇaṇa-dukkha-dharia-bāhuppīḍō
rahuvaïṇō paḍivaaṇaṁbhaṇaï adāūṇa vāṇarē pavaa-vaī // Sētu.49

vaccaha lakkhaṇa-sahiaṁṇava-pallava-raïa-vīra-saaṇattharaṇaṁ
pāvēha vāṇara-uriṁavihāvia-bāṇa-vēaṇaṁ rahuṇāhaṁ // Sētu.50

[antyakulaaṁ]
ahaaṁ pi vijju-paḍaṇāiritta-saṁpāa-gahia-pavviddha-dhaṇuṁ
addhōhariāsāia-valia-bhuakkhitta-mōḍia-gaā-vihalaṁ // Sētu.51


[p. 123]
khandhaddhantōvāhia-karajualōlugga-candahāsa-kkhaggaṁ
akkanta-calaṇa-tāḍia-dalia-rahāhōmuhōsaranta-paharaṇaṁ // Sētu.52

bhagga-purilla-visaṁṭhula-bhua-jualukkhuḍia-sēsa-ṇipphala-bāhuṁ
vajja-ṇiha-hattha-ṇivaḍanta-diṇṇa-daḍha-muṭṭhi-bhiṇṇa-vacchaddhantaṁ // Sētu.53

bhua-ṇivvālia-kaḍḍhia-khuḍiakkēkka-visaranta-pavviddha-siraṁ
ṇipphala-sīā-saṁdhia-ṇakkhukkhuḍia-hiaaṁ karēmi dahamuhaṁ // Sētu.54


ia ajjaṁ cēa maēṇihaammi dasāṇaṇē ṇiā kikkindhaṁ
aṇumarihii va marantaṁdacchihi va jianta-rāhavaṁ jaṇaa-suā // Sētu.55

visahara-bāṇa tti imēvihīsaṇēṇa viṇivāriē suggīē
āḍhattō cintēuṁmantaṁ hiaēṇa gāruḍaṁ rahuṇāhō // Sētu.56

ṇavari a sahasucchippanta-sāaraddhanta-dhuvvamāṇa-suvēlaṁ
jāaṁ khara-vāāhaa-kiranta-rakkhasa-kalēvaraṁ dharaṇi-alaṁ // Sētu.57

[juggaaṁ]
pēcchaï a kaṇaa-pēhuṇa-bahalujjōa-paḍisāria-mahā-timiraṁ
ṇava-piñcha-maüa-pamhaṁthira-piṭṭhi-ṇihitta-mahumahāsaṇa-maggaṁ // Sētu.58

duvvāra-vāsavāuha-ghāa-vimukkēkka-piñcha-pāaḍa-vacchaṁ
rāmō pāālañchia-kaṇṭha-valanta-ṭṭhiōraa-dharaṁ garuḍaṁ // Sētu.59


tō kaa-rāma-paṇāmēgaruḍē ōvaïa-samuha-saṁṭhia-diṭṭhē
dōṇha vi mukka-sarīrāṇa viṇajjaï tē kahiṁ gaā sara-ṇivahā // Sētu.60


[p. 124]
aha sara-bandha-vimukkōviṇaā-taṇaōvaūhaṇa-kkhaa-rahiō
appāhiattha-mantōjāō gaa-garuḍa-dāruṇō rahuṇāhō // Sētu.61

aha sara-bandha-vimukkēsōūṇa ṇisāarāhivō rahuṇāhē
āaa-garuḍāsaṅkōdhummakkhammi saalaṁ ṇimēi raṇa-bharaṁ // Sētu.62

sō rōsēṇa rahēṇa vaucchāhēṇa va ṇisāara-balēṇa samaṁ
ṇīi bhuaṁ va paharisaṁvahamāṇō vikkamaṁ va vērāvandhaṁ // Sētu.63

tō sō rakkhasa-ṇivahōsaha dhummakkhēṇa sāaraddhanta-ṇihō
vaḍavā-muhāṇalassa vasaṁcaraṇa-pahammi mārua-suassa ṭhiō // Sētu.64

aha dāruṇāvasāṇēkaï-rakkhasa-sēṇṇa-vaïarammi paattē
saṁbhāriakkha-ṇihaṇōōttharaï sarēhi māruiṁ dhummakkhō // Sētu.65

tō tassa sara-ṇighāērōmantara-lagga-ṇipphalē dhuamāṇō
akkamaṇa-mōḍia-rahōhia-dhummakkha-dhaṇu-saṁṭhiō hasaï kaī // Sētu.66

bhaggō bhuammi phalihōvacchucchalia-daliaṁ ṇa iṭṭhaṁ musalaṁ
dhummakkha-rōsa-mukkaṁpavaassa jahiṁ tahiṁ virāi paharaṇaṁ // Sētu.67

[juggaaṁ]
tō dīha-vāma-kara-ala-paḍivaṇṇāvēḍhaṇōṇaa-galuddēsaṁ
rumbhanta-jīva-ṇiggama-vacchabbhantara-bhamanta-sīha-ṇiṇāaṁ // Sētu.68

khaṇa-vāvāri-visaṁṭhula-galanta-paharaṇa-palambiōhaa-hatthaṁ
kuṇaï pabhañjaṇa-taṇaōuddhuṭṭhia-mukka-jīviaṁ dhummakkhaṁ // Sētu.69


aha paḍiē dhummakkhēhaa-sēsammi a gaē ṇisāara-sēṇṇē
dahamuha-samuhāṇattaṁṇintaṁ pēcchaï akampaṇaṁ pavaṇa-suō // Sētu.70

taṁ pi viiṇṇōra-tthala-vīsatthōharia-ṇiṭṭhiāuha-ṇivahaṁ
ōsumbhaï haṇumantōēkkēkka-kkhuḍia-vippaïṇṇāvaavaṁ // Sētu.71


[p. 125]
aha dahamuha-saṁdiṭṭhōhaṇumantāghāa-sama-tulagga-pphiḍiō
paḍiō ṇīlassa muhēaladdha-samara-suha-dūmiassa pahatthō // Sētu.72

ṇavari a patthāṇē cciabāṇō kālāasō pahattha-vimukkō
paḍiō ṇīlassa urēvaṇa-paḍibhiṇṇa-ruhiruggamēṇa pisuṇiō // Sētu.73

vēōvattia-viḍavaṁmuaï kaī vi sura-hatthi-parimala-surahiṁ
gaï-magga-lagga-bhamaraṁpaḍisōtta-pasāriaṁsuaṁ kappa-dumaṁ // Sētu.74

bōlanta-jalaharassa vatō sē āsāra-jala-lava-tthavaa-ṇihō
āgama-maggammi ṭhiōdhua-viḍava-kkhalia-mōttiā-phala-ṇivahō // Sētu.75

tō tassa bhua-vimukkōbhaggō vaṇa-bharia-mōttia-pphala-vaarō
bhajjanta-viḍava-vialia-siaṁsuāvīa-pahara-ruhirammi urē // Sētu.76

samaaṁ vañcēi sarēthaēi samaaṁ kaī dumēhi ṇaha-alaṁ
samaaṁ tēṇa vimukkōcaüddisaṁ pāaḍō silā-saṁghāō // Sētu.77

vialanta-duma-cchēāsara-ghāa-dalanta-vialia-silā-ṇivahā
dīsanti dalia-pavvaa-vōcchijjantōjjharā ṇaha-aluddēsā // Sētu.78

giri-dhāu-raa-kkhaürōaṁsa-vipalhattha-bahala-kēsara-ṇivahō
saṁjhāava-vicchuriōsajalō vva ghaṇō ṇahammi dīsaï ṇīlō // Sētu.79

ṇavari a gaaṇaddhantēōvaḍaṇakkhitta-dhaṇu-ṇiatta-tthimiō
taha dhariō via dīsaïpaḍhama-vimukkēhi sara-samūhēhi kaī // Sētu.80

aha ṇisiarēṇa musalaṁṇīlassa lalāṭa-vaṭṭa-paccupphaliaṁ
majjhammi dharēnta-ravaṁsamuhāgaa-turia-vañciaṁ paḍivaṇṇaṁ // Sētu.81

gēṇhaï a jalaṇa-taṇaōsuvēla-siharaddha-lagga-mēha-cchāaṁ
viaḍa-pahatthōra-tthala-sama-vitthāra-kaḍhiṇattaṇaṁ kasaṇa-silaṁ // Sētu.82


[p. 126]
dūra-samuppaïēṇa aṇīlēṇa silā-alōtthaammi diṇaarē
jāō ṇahammi diasōtakkhaṇa-baddha-timirā mahi-alammi ṇisā // Sētu.83

aha ṇīlassa pahatthōraṇāṇurāēṇa sahia-gāḍha-ppaharō
ghāabbhantara-bhiṇṇōgalanta-jīa-ruhirō gaō dharaṇi-alaṁ // Sētu.84


ia siri-pavarasēṇa-viraïē dahamuhavahē mahākavvē caüddahō āsāsaō


---------------------------------------------------------------------

[p. 127]
[pañcarahō āsāsaō]

aha ṇihaammi pahatthēbandhu-vahāmarisa-ṇinta-bāhuppīḍō
caliō sihi-paccuggaa-huṁkāra-bharēnta-dasa-disō dahavaaṇō // Sētu.1

taha kuviēṇa pahasiaṁkarāla-muha-kandarā-bharēnta-dasa-disaṁ
jaha sē bhaa-tuṇhikkōbhavaṇa-kkhambhēsu pariaṇō vi ṇilukkō // Sētu.2

tō rakkhasa-parivāraṁṇia-pāa-bharōṇamanta-pacchima-taḍimaṁ
sārahiṇā rubbhantaṁcaḍula-turaṁgama-dhaaṁ rahaṁ ārūḍhō // Sētu.3

huṁkārēṇa sahāēkhuhia-mahā-kalaalēṇa laṅkā-majjhē
pura-sēṇṇa-kalaalēṇa aṇāō caliō tti vāṇarēhi dahamuhō // Sētu.4

ṇavari a muha-ṇivahōvari-dukkha-pahutta-dhavalāavatta-cchāō
ṇiggantūṇa purīōbhañjaï bhagga-raṇa-maccharaṁ kaï-sēṇṇaṁ // Sētu.5

tō muha-mētta-valantāpacchima-kēsara-saḍāhaagga-kkhandhā
bhaggāṇumagga-laggāpēcchanti dasāṇaṇaṁ pavaṁgama-ṇivahā // Sētu.6

tō tē bhiṇṇa-paaṭṭēdahavaaṇakkanta-diṇṇa-viddavia-paē
pamhaṭṭha-jahā-bhaṇiēbhaṇaï samuppaṇṇa-raṇa-bhaē jalaṇa-suō // Sētu.7

mā muñcaha samara-dhuraṁēsa samukkhitta-malaa-siharaddhantō
jassa kaēṇa paḍāahataṁ cia vō haraï jīviaṁ pavaa-vaī // Sētu.8

sīāhia-hiaēṇa aaha sō tti dasāṇaṇēṇa sārahi-siṭṭhō
ṇa vi taha rāmō tti ciraṁjaha tīa piō tti sabahumāṇaṁ diṭṭhō // Sētu.9


[p. 128]
aha rāma-sarāhihaōpavaēhi paraṁmuhōhasijjanta-rahō
chiṇṇa-paḍiāavattōlaṅkāhimuhō gaō ṇisāara-ṇāhō // Sētu.10

tō tēṇa lahuia-jasaṁpatta-viṇāsēṇa mukka-sōḍīra-paaṁ
paḍivōhaṇaṁ aālēsuhōvasuttassa kumbhaaṇṇassa kaaṁ // Sētu.11

sō vi a jambhāantōaāla-paḍivōha-garuia-siraddhantō
ṇīa hasiūṇa suiraṁlahuaṁ sōūṇa rāma-vaha-saṁdēsaṁ // Sētu.12

ōcchuṇṇa-raï-raha-vahōjāō dēhassa sē kaṇaa-pāārō
ūru-paēsālaggōdara-khaliō vva tavaṇijja-rāa-pariarō // Sētu.13

laṅghia-pāārassa atō sē vivalāa-maara-pakkaggāhā
jāṇu-ppamāṇa-salilājāā phaḍihā-gaā samuddaddhantā // Sētu.14

tō taṁ pēcchanta cciapacchāhuttā ṇiatta-raṇa-vāvārā
hattha-paḍanta-dharāhara-visamakkantā paḍāiā kaï-ṇivahā // Sētu.15

aha sēlēhi tarūhi aphalihēhi a mōggarēhi hantūṇa daḍhaṁ
daḍha-daṇḍāuha-maggaṇa-musalēhi khaṇēṇa vāṇara-balaṁ saalaṁ // Sētu.16

tō pavaāi gaāiṁturaāi a rakkhasāi lōhia-mattō
rāma-sarāghāa-dhuōṇiaa-balē para-balē paattō khattuṁ // Sētu.17

cira-jujjhiassa tō sēdōṇha vi rāma-dhaṇu-ṇiggaa-sarāhihaā
paḍhamaṁ dharaṇīa bhuāpacchā chēa-ruhirōjjharā palhatthā // Sētu.18

ēkkō ruddha-ṇaï-muhōaṇuvēlaṁ ṇivaḍiō suvēlō vva bhuō
sāara-laddhatthāmōbīō sē bīa-sēu-bandha vva ṭhiō // Sētu.19

āaṇṇa-kaḍḍhiēṇa atō sē cakkalia-sihi-sihēṇa raṇa-muhē
rahuvaï-sarēṇa tuṅgaṁcakkēṇa va rāhuṇō siraṁ ukkhuḍiaṁ // Sētu.20


[p. 129]
gaaṇuṇṇaēṇa tēṇa apavaṇa-bharēnta-muha-kandarā-muhalēṇaṁ
chiṇṇa-paḍiēṇa vi kaōcaüttha-tuṅga-siharuggamō vva tiūḍō // Sētu.21

paḍiē a kumbhaaṇṇēdūra-palāa-dara-bhagga-pakkaggāhō
dēha-bharantucchaṅgōpabbālēi vaḍavā-muhaṁ maaraharō // Sētu.22

tō kumbhaaṇṇa-ṇihaṇaṁsōūṇa dasāṇaṇō pahatthabbhahiaṁ
rōsāava-rajjantaṁpuṇō vi hasiūṇa dhuṇaï muha-saṁghāaṁ // Sētu.23

ṇintassa a taṁ vēlaṁamarisa-parivaḍḍhiassa bhavaṇucchaṅgē
khambhantara-vitthārātē ccia vaccha-tthalassa sē ṇa pahuttā // Sētu.24

dara-ṇiggaassa ṇavari augghāḍia-vaccha-bharia-bhavaṇucchaṅgō
jāṇu-paḍiuṭṭhiō sējampaï hasiūṇa mēhaṇāō tti suō // Sētu.25

ṇimmāviammi kajjēsāhasa-garuē vi appaṇa ccia guruṇā
puttēṇa putta-sarisaṁputta-ppharisaṁ ṇa pāviō hōi piā // Sētu.26

kīsa mamammi dharēntēmāṇusa-mēttassa daharaha-suassa kaē
ia ṇīsi appaṇa ccialahuantō amha rakkhasa-ulassa jasaṁ // Sētu.27

ukkhaa-bhuaṁga-raaṇaṁṇisuḍhia-ṇandaṇa-vaṇaṁ palōṭṭia-sēlaṁ
appāṇaṁ va ṇa āṇasisamaṁ samatthassa tihuaṇassa bhara-sahaṁ // Sētu.28

kiṁ ṇihaṇēmi raṇa-muhēsarēkka-sōsavia-sāaraṁ rahuṇāhaṁ
ō satta vi ajjaṁ ciavalanta-vaḍavā-muhē malēmi samuddē // Sētu.29

[juggaaṁ]
ia viṇṇavia-dahamuhōpacchima-sārahi-kara-ṭṭhavia-sīsakkō
āvaddha-kavaa-manthara-paa-vikkama-bhara-ṇamanta-vitthaa-taḍimaṁ // Sētu.30

dhaa-sihara-ṭṭhia-jalahara-muccantāsaṇi-paḍipphalia-sūra-karaṁ
samara-turiō vilaggaïrahaṁ suāsaṇṇa-rāma-dhaṇu-ṇigghōsō // Sētu.31



[p. 130]
ia vāria-dahavaaṇōdahavaaṇāṇatti-vilaïukkhitta-bharō
ṇīi rahaṁ ārūḍhōrakkhasa-parivāriō dasāṇaṇa-taṇaō // Sētu.32

jō dahamuhagga-dārēturia-pahāvia-rahassa jō ṇaari-muhē
khōhēntassa kaï-balaṁsō ccia vēō a sē paatta-halahalō // Sētu.33

aha rāma-baddha-lakkhōpaḍhamuddhāia-pavaṁgama-kkhavia-balō
vāṇara-jōhēhi samaṁjalaṇa-suēṇa variō dasāṇaṇa-taṇaō // Sētu.34

ṇīlēṇa gaṇḍa-sēlaṁdiviēṇa dumaṁ silā-alaṁ māruiṇā
dārēi sarēhi samaṁṇalēṇa mukkaṁ ca malaa-sihara-kkhaṇḍaṁ // Sētu.35

tō bhagga-pavaa-sēṇṇaṁṇiumbhilā-hutta-saccavia-patthāṇaṁ
vārēha mēhaṇāaṁvibhīsaṇēṇa bhaṇiō sumittā-taṇaō // Sētu.36

tō māāhi sarēhi asēlēhi a jujjhiassa rakkhasa-sarisaṁ
sōmittiṇā ṇisuddhaṁpiāmahatthēṇa mēhaṇāassa siraṁ // Sētu.37

sōūṇa indaï-vahaṁmuaï sarōsaṁ dasāṇaṇō bāha-jalaṁ
abbhuttia-dīvāṇaṁṇivaḍaï tuppaṁ va takkhaṇaṁ sahuāsaṁ // Sētu.38

ṇihaē a mēhaṇāēpariattantēṇa takkhaṇaṁ cia vihiṇā
rōsa-visāēhi samaṁhatthēhi va dōhi āhaō dahavaaṇō // Sētu.39

ṇīsēsa-ṇihaa-bandhūtō sō ēkkō vi bahu-bhuā-duppēcchō
bhīsaṇa-muha-saṁghāōrakkhasa-lōō vva ṇiggaō dahavaaṇō // Sētu.40

[juggaaṁ]
ṇavari a pavaṇa-paṇōllia-kasaṇa-palāā-darandhaāria-sūraṁ
pariṇaa-mattērāvaṇa-maa-pabbālia-turaṁga-kēsara-bhāraṁ // Sētu.41

cakka-mala-maïliōara-dhaa-vaḍa-pusia-sasi-bimba-pacchima-bhāaṁ
dhaṇaa-gaā-bhaṅguggaa-sihi-jālāluṅkhiaṁ rahaṁ ārūḍhō // Sētu.42



[p. 131]
daṭṭhūṇa a taṁ ṇintaṁpīā maṅgala-maṇāhi raaṇiarīhiṁ
jattō ccia uppaṇṇātēhiṁ cia lōaṇēhi bāha-tthavaā // Sētu.43

tō tēṇa kara-ala-ṭṭhia-sēlōjjhara-salila-ṇivvaria-vaccha-aḍaṁ
diṭṭhīhi a bāṇēhi atuliaṁ jāi lahuaṁ pavaṁgama-sēṇṇaṁ // Sētu.44

pāsāvaḍiammi vi sēvihīsaṇē pavaa-sēṇṇa-kaa-parivārē
dīṇō tti sōarō tti aamarisa-rasa-saṁdhiō vi ullalaï sarō // Sētu.45

visahia-paḍhama-ppaharōṇavari a rōsēṇa saṁdhiubbhaḍa-bāṇō
indāsaṇīa va dumōsattīa urammi lakkhaṇō ṇibbhiṇṇō // Sētu.46

sō vi a pavaṇa-suāṇia-dharāharōsahi-viiṇṇa-jīabbhahiō
taha-saṁdhia-cāva-sarōṇisāarēhi saha jujjhiuṁ āḍhattō // Sētu.47

[kulaaṁ]
aha rāmō vi ṇiacchaïturaa-khura-ppahara-vihala-jalahara-vaṭṭhaṁ
ṭhia-vajjaharālambia-kaṇaa-dhaa-kkhambha-ṇimmahanta-parimalaṁ // Sētu.48

vāma-bhua-gahia-paggaha-māali-bhara-ṇamia-dīhara-dhurā-daṇḍaṁ
bhijjanta-mēha-sīhara-taṇṇāōṇaa-ṇisaṇṇa-cāmara-pamhaṁ // Sētu.49

sasi-ṇihasa-tusārōllia-ravi-ara-vasuāa-dhaa-vaḍa-sihaddhantaṁ
uṇṇaa-pacchima-taḍimaṁṇivaḍantaṁ khaa-vaïṁ va saggāhi rahaṁ // Sētu.50


tō rāmō māaḍiṇāpaḍhama-darābhāsaṇummuha-pasaṇṇa-muhō
tiasa-bahumāṇa-garuaṁdūraarōṇāmiāṇaṇēṇa paṇamiō // Sētu.51

dēi a raha-puñjaïaṁuhaa-kara-kkhivaṇa-pāaḍia-vitthāraṁ
kavaaṁ tihuaṇa-vaïṇōabbhantara-lagga-ṇimmahanta-parimalaṁ // Sētu.52

taṁ ca kavaaṁ surāhiva-savvaṅga-pahutta-lōaṇa-suha-ppharisaṁ
sīā-virahōluggējāaṁ thōa-siḍhilaṁ rahuvaïssa urē // Sētu.53


[p. 132]
mahi-alam ōiṇṇēṇa asura-vaï-hattha-parimāsa-saï-dullaliaṁ
ārūḍhassa rahaṁ sēkavaaṁ savvaṅgiaṁ kaaṁ māaḍiṇā // Sētu.54

tō ṇīla-ravi-suēhiṁsamalliō rāhavaṁ sumittā-taṇaō
bhaṇaï dharaṇīa takkhaṇa-vilaïa-dhaṇu-gabbhiṇaṁ ṇimēūṇa karaṁ // Sētu.55

vīsamaü tumha cāvaṁaḍaṇi-muha-pphiḍia-siḍhila-jīā-bandhaṁ
aïrā pēccha virāaṁmamammi ṇīlē vva ravi-suē vva dahamuhaṁ // Sētu.56

garuammi kuṇasu kōvaṁlahuē dahamuha-vahammi muasu amarisaṁ
tuṅgaṁ taḍaṁ ṇisumbhaïṇa a ṇaï-vappaṁ sama-tthaliṁ va vaṇa-gaō // Sētu.57

pajjattassa samatthaṁdahiuṁ addhacchi-pēcchiēṇa vi tiuraṁ
rahuvaï kiṁ va ṇa suvvaïāṇattī tiṇaaṇassa tiasēhi kaā // Sētu.58

tō dahavaaṇālōaṇa-rōsuggaa-sēa-laṅghia-ṇilāḍa-aḍō
pulaïa-ṇīla-ravi-suōpaṇaaṁ paḍibhaṇaï lakkhaṇaṁ rahuṇāhō // Sētu.59

ṇivvūḍha-jampiāṇaṁāsaṅghaï tumha vavasiaṁ maha hiaaṁ
kiṁ uṇa bharō vva hōhiisaaṁ-aṇiṭṭhavia-dahamuhō majjha bhuō // Sētu.60

kumbhassa pahatthassa adūsaha ṇihaṇēṇa indaïssa a samarē
dasakaṇṭhaṁ muha-vaḍiaṁkēsariṇō vaṇa-gaaṁ va mā haraha mahaṁ // Sētu.61

tāṇa a kahaṁ paattaṁvōcchindantassa dahamuhassa raṇa-muhē
ummūliuṁ paattōagga-kkhandhammi kaï-balaṁ sara-ṇivahō // Sētu.62

tō dōṇha vi sama-sāraṁbāṇa-vaha-pphiḍia-tiasa-pēkkhijjantaṁ
ēkkaara-maraṇa-garuaṁjāaṁ rāmassa dahamuhassa a jujjhaṁ // Sētu.63


[p. 133]
tō kaḍḍhiūṇa cāvaṁkuṇḍala-maṇi-kiraṇa-ghaḍia-jīā-bandhaṁ
mukkō rāmassa urēpaḍhamaṁ haa-bandhuṇā dahamuhēṇa sarō // Sētu.64

vēa-paḍiēṇa tēṇa ataha dhīrō vi parikampiō rahuṇāhō
appāṇa-ṇivvisēsaṁsaalaṁ jaha ṇēṇa kampiaṁ tēllōkkaṁ // Sētu.65

rahuṇāhassa vi bāṇōaṇuparivāḍi-ghaḍia-pphuḍia-kēūraṁ
dahavaaṇa-bhua-ṇihāaṁtāla-vaṇa-kkhandha-pariaēṇa aïgaō // Sētu.66

aṇṇaṁ saṁdhia-bāṇaṁrahasāaḍḍhia-ṇirāa-vaṭṭhaṁ aṇṇaṁ
samaaṁ rakkhasa-vaïṇōaṇṇaṁ sara-lahuiōaraṁ hōi dhaṇuṁ // Sētu.67

saï-saṁdhia-ṇinta-saraṁavaṅga-dēsa-saï-lagga-jīā-bandhaṁ
dīsaï saï-mukka-saraṁsaï-maṇḍalia-viaḍōaraṁ rāma-dhaṇuṁ // Sētu.68

vāmō pasāria cciadāhiṇa-hatthō avaṅga-dēsa-ṇivaḍiō
cāvēsu a taha ṇimiātāṇaṁ dīsanti antarālēsu sarā // Sētu.69

dahamuha-visajjiēṇa asarēṇa sīā-viōa-saï-saṁtattaṁ
hiaaṁ amukka-dhīraṁṇihāa-bhiṇṇaṁ pi rāhavēṇa ṇa ṇāaṁ // Sētu.70

rahuṇāha-pēsiēṇa asarēṇa samuhāgaassa rakkhasa-vaïṇō
bhiṇṇō ṇiḍāla-vaṭṭōṇa a sē phuḍa-bhiuḍi-viraaṇā viddaviā // Sētu.71

tō sē mucchā-vihalōlōhia-ṇīsanda-bharia-lōaṇa-ṇivahō
vāraṁ-vāra-paaṭṭōbhamiō bāhu-siharēsu muha-saṁghāō // Sētu.72

tō gaa-mōhummillōṇaaṇa-huāsaṇa-païtta-pattaṇa-pamhaṁ
muaï sarōsāaḍḍhia-biia-muhāvaṅga-milia-puṅkhaṁ bāṇaṁ // Sētu.73

tō sō khaāṇala-ṇihōkiraṇa-sahassēhi ṇibbharēnta-dasa-disō
rahuvaï-sara-rāhu-muhēpanthaddhē sūra-maṇḍalō vva ṇiuḍḍō // Sētu.74


[p. 134]
rahuṇāhō vi sadhīraṁukkarisēūṇa agga-hatthēṇa saraṁ
āsaṇṇa-lāiavvaṁpēcchaï phulla-kamalāaraṁ va dahamuhaṁ // Sētu.75

rāmō saṁdhēi saraṁvibhīsaṇantēṇa valaï rakkhasa-lacchī
dahamuha-viṇāsa-pisuṇaṁphuraï a sīāi takkhaṇaṁ vāmacchaṁ // Sētu.76

vāmaṁ ṇisiara-ṇaaṇaṁrahuvaïṇō dāhiṇaṁ ca phundaï ṇaaṇaṁ
bandhu-vaha-rajja-pisuṇaṁpapphuraï vihīsaṇassa lōaṇa-jualaṁ // Sētu.77

vaccha-bharantucchaṅgēsaṁdhia-bāṇē dhaṇummi kaḍḍhijjantē
rāma-sara-pattaṇēhi vauppusiā sura-vahūṇa bāha-tthavaā // Sētu.78

ṇavari a sō rahuvaïṇāvāraṁ vārēṇa candahāsa-cchiṇṇō
ēkkēṇa sarēṇa luōēkkamuhō dahamuhassa muha-saṁghāō // Sētu.79

avihatta-kaṇṭha-garuōchiṇṇō vi dasāṇaṇassa hōi bhaaarō
dharaṇi-aluttiṇṇassa vaṇiaa-cchēa-paḍiuṭṭhiō muha-ṇivahō // Sētu.80

tassa haassa raṇa-muhērakkhasa-ṇāhassa ahimuhaṁ appāṇō
dasahi vi muhēhi samaaṁsihā-karālō vva huavahō ṇikkantō // Sētu.81

aha ṇihaammi dahamuhēūsasiammi a samantaō tēllōkkē
vaaṇammi a uppusiābhiuḍī ōāriaṁ ca rāmēṇa dhaṇuṁ // Sētu.82

ṇiddaa-bandhuppitthājāṇantī vikkamaṁ ṇisāara-vaïṇō
māa tti parigaṇēntīṇa muaï ṇihaaṁ pi rāvaṇaṁ rāa-sirī // Sētu.83

tāhē vibhīsaṇassa viantō-hiaammi bandhu-ṇēhuppaṇṇō
dāsarahiṇō vi puraōmukkō ccia lōaṇēhi bāha-tthavaō // Sētu.84

ṇihaammi a dahavaaṇēvihīsaṇō ṇindiāmarattaṇa-saddō
paridēviuṁ paüttōmaraṇa-samabbhahia-dukkha-diṇṇāāsō // Sētu.85

jō ccia jēūṇa jamaṁdiṭṭhō icchā-suhaṁ tumē jama-lōō

[p. 135]
dīsihisi kaha ṇu patthivaiṇhiṁ taṁ cēa sēsa-jaṇa-sāmaṇṇaṁ // Sētu.86

ēkkēṇa rakkhasāhivapuvvaṁ avahīriōvaēsēṇa vi tē
sama-ṇihaṇēṇa raṇa-muhēpaḍimukkaṁ ṇavara kumbhaaṇṇēṇa tuhaṁ // Sētu.87

patthiva tumaṁ muantōsama-suha-dukkhēhi bandhavēhi amukkaṁ
jaï haṁ dhamma-pahāṇōdhamma-pahāṇāṇa kō gaṇijjaü puraō // Sētu.88

āhāsaï a rahuvaïṁmaraṇa-samōbbhahia-ruddha-bāhuppīḍō
bandhu-vahāgaa-dukkhōgimhumhā-sukkha-ṇaï-muhō vva mahiharō // Sētu.89

pahu vīsajjēhi mahaṁtā dahamuha-kumbhaaṇṇa-calaṇa-ṇivaḍiō
pacchā para-lōa-gaaṁchivāmi sīsammi mēhaṇāaṁ ca suaṁ // Sētu.90

mahi-ala-paḍia-visaṁṭhula-vihīsaṇa-vilāva-jāaaṇuampēṇa
rāmēṇa vi pavaṇa-suōāṇattō rakkhasāhivaï-sakkārē // Sētu.91

ṇihaammi a dahavaaṇēāsaṅghantēṇa jaṇaa-taṇaā-lambhaṁ
suggīvēṇa vi diṭṭhōpaccuvaārassa sāarassa va antō // Sētu.92

kāūṇa a sura-kajjaṁrahuvaï-vīsajjiēṇa kaï-aṇa-puraō
jalahara-guppanta-dhaōsaggāhimuhō rahō kaō māaḍiṇā // Sētu.93

ghēttūṇa jaṇaa-taṇaaṁkañcaṇa-laṭṭhiṁ va huavahammi visuddhaṁ
pattō puriṁ rahuvaīkāuṁ bharahassa sapphalaṁ aṇurāaṁ // Sētu.94

ēttha samappaï ēaṁsīā-lambhēṇa jaṇia-rāmabbhuaaṁ
rāvaṇavaha tti kavvaṁaṇurāaṅkaṁ samattha-jaṇa-ṇivvēsaṁ // Sētu.95


ia siri-pavarasēṇa-viraïē kālidāsa-kaē dahamuhavahē mahākavvē pañcarahō āsāsaō parisamattō


---------------------------------------------------------------------

[p. 136]
[athādhikāni skandhakāni]

saṁjhā-paṇāma-ghaḍiōgiri-taṇaā-vihua-vāma-hattha-vihaḍiō
hasiūṇa mukka-salilōēkka-karēṇa ṇiamañjalī jēṇa kaō // Sētu.1

garuē vi samara-kajjēviasanti ccia rasaṁ lihanti samatthā
baddha-pphalammi kusumēbōlīṇō hōi mahuarāṇa avasarō // Sētu.2

ēnti valanti valantārāma-sarāghāa-laṅghia-ṇahāhōā
thōrā-sarisātuṅgā maṇi-pavvaa vva // Sētu.3

jalaṇa-ppahāṇuviddhaṁāvatta-bhamanta-pavvaa-dumālaggaṁ
saṁbandha-raaṇa-pupphaṁphuraï phuranta-ppahaṁ pavāla-kisalaaṁ // Sētu.4

masiṇia-mīṇa-kkhandhāaïnti ṇibbhiṇṇa-mahiharantara-sariā
bhijjanta-rōsa-laṅghia-muha-lagga-bhuaṁgama-pphaṇā rāma-sarā // Sētu.5

palaa-ghaṇēhi va khubbhaïvēvaï uppāa-māruēhi va uahī
khaa-sūrēhi va jhijjaïrasaï sarēhi tiasēhi va mahijjantō // Sētu.6

bāṇōsāria-salilāthōaṁ bhijjanta-pāaḍia-sippi-uḍā
viasanti viasiāava-ōaṭṭanta-maṇi-gabbhiṇā puliṇa-vahā // Sētu.7

sīsa-raïañjali-uḍōsara-viaṇā-dūmiāṇaṇō salilaṇihī
pāēsu dāsarahiṇōpavaṇa-vasa-kkhitta-pāavō vva ṇivaḍiō // Sētu.8

vāṇara-caraṇakkantaṁuccalia-samudda-salila-gahiōāsaṁ
calaï cala-pāava-laaṁkampaï kampia-dharāharaṁ mahi-vēḍhaṁ // Sētu.9


[p. 137]
visama-visaṭṭanta-silā-ala-siharuppaïa-bhīa-kiṁṇara-mihuṇā
ōjjhara-mukkakkandāummūlijjanti vāṇarēhi mahiharā // Sētu.10

āiddha-mahihara-ṇihaṁuahi-jala-palōṭṭa-mēha-aḍa-pabbhāraṁ
paḍaï va puraō-huttaṁṭaṅka-cchēammi sēu-bandhassa muhaṁ // Sētu.11

bajjhantammi samuddēsōūṇa vi kalaalaṁ mahā-kaï-sēṇṇaṁ
jāaṁ takkhaṇa-vihalaṁbhaa-bhīa-visaṁṭhulaṁ dasāṇaṇa-hiaaṁ // Sētu.12

raaṇīa sāmala-muhaṁdaṁsaṇa-galia-timiraṁsua-suhālōaṁ
vikkhitta-kiraṇa-hāraṁcandaṁ ṇava-jōvvaṇē thaṇaṁ va malēntaṁ // Sētu.13

pulaaṁ jaṇēnti dasakandharassa sarahasa-rāma-sarā sarīrammi
jaṇaa-taṇaā-thaṇa-pphaṁsa-mahaggha-kara-ala-kaḍḍhia-dhaṇu-vimukkā // Sētu.14


ityadhikāni skandhakāni

