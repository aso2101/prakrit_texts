[ॐ kāraguravē namaḥ ॐ hrīṁ śrīṁ arhaṁ namaḥ gautamasvāminē namaḥ]

[namōstu ṇaṁ śramaṇāya bhagavatē mahāvīrāya]

[śrīdhanēśvaramuniviracitam]

[surasundarīcaritram]


[p. 1]
suhasāmannapaïnnāsamayasamāraddhalōyakammassa
amaravaïvayaṇadhariō parikuḍilō kuntalakalāvō // SurSuCa.1

kannāsannē sōhaï jassa avatthāṇapatthaṇatthaṁva
cittabbhantararuddhappavēsakandappadūuvva // SurSuCa.2

ahavā. 

sōhaï jassa susaṅgayaübhayaṁsalulantakuntalakalāvā
muttī suvannavannā sakajjalaggavva dīvasihā // SurSuCa.3


[p. 2]
jassa paṇāmā pāvaï palayaṁ paürōpi vigghasaṅghāō
tassa risahassa paḍhamaṁ namāmi payapaṅkayaṁ payaō // SurSuCa.4

[caturbhiḥ kalāpakam]
ajiyāiṇō jiṇindē vandē jammaṁmi jēsimamarindā
rāgāiṇō vi sattū pañcattaṁ pāviyā samayaṁ // SurSuCa.5

jammaṇasamayāṇantarasumērusiharābhisēyasamayammi
sakkandaṇakayakuviyappannāsaṇē kayapayattassa // SurSuCa.6

rāgāivaïrisēṇavva jassa daṭṭhuṁ aṇannasāmatthaṁ
tharahariyā accatthaṁ sasilōccayasāyarā vasuhā // SurSuCa.7

nimmalakamanahaniyarō paḍibimbiyapaṇayatihuaṇō jassa
uvvahaï jāyagavvō kēvalanāṇassa samasīsiṁ // SurSuCa.8

jassa ya paṇāmamēttā nimmalakamaṇakkhapaḍiyapaḍibimbā
ēkkārasaguṇamuvalabbha appayaṁ harisiyā tiyasā // SurSuCa.9


[p. 3]
taṁ vandē jiṇayandaṁ dēvindanarindavindavandiyayaṁ
siddhatthanarindasuaṁ carimaṁ carimaṁ gaïṁ pattaṁ // SurSuCa.10

[pañcabhiḥ kulakam]
dujjayaaṇaṅgamāyaṅgabhaṅgasāraṅgapuṅgavasaricchē
sāsayasivasuhasahiē siddhē sirasā namaṁsāmi 11 // SurSuCa.11

duddhaṁsadhantaviddhaṁsadhīrasiddhantadēsaē dhīrē
pañcavihāyāraraē sirasā vandāmi āyariē // SurSuCa.12

visayasuhanippivāsē saṁsāracchēyakaraṇatallicchē
vandāmi uvajjhāē suttatthavisāraē sayayaṁ // SurSuCa.13

pañcamahavvayaduvvahapavvayaüvvahaṇapaccalē sirasā
gharavāsapāsamukkē sāhū savvē namaṁsāmi // SurSuCa.14

jīē kamakamalaṁ pāviūṇa pāvinti pāṇiṇō paramaṁ
nāṇaṁ annāṇā vi hu sā jayaï sarassaī dēvī // SurSuCa.15


[p. 4]
jāṇa pasāēṇa puṇa maēvi jaḍabuddhiṇā kahākaraṇē
līlāē payaṭṭijjaï, visēsaō tē gurū vandē // SurSuCa.16

iya pujjapaṇaïkaraṇappaṇāsiyāsēsavigghasaṅghāō
vōcchaṁ saṁvēgakariṁ kahaṁ tu surasundariṁ nāma // SurSuCa.17

annaṁ ca tassa kīraï paḍhamaṁ ciya patthaṇā khalajaṇassa
bīhēi kavijaṇō jassa mūsaō iva biḍālassa // SurSuCa.18

ahavā sahāvaücciya dōsaggahaṇammi vāvaḍamaṇassa
abbhatthaṇāsaēhi vi na khalassa khalattaṇaṁ galaï // SurSuCa.19

kuḍilattaṇaṁ na ujjhaï paricchiddagavēsaō ya dōjīhō
patthijjantō vi kavīhiṁ dujjaṇō sappasāricchō // SurSuCa.20

abbhatthiō vi vaṅkō kalusiyahiyaō suvittaparihīṇō
candōvva dujjaṇō iha dōsāsaṅgē payāsēi // SurSuCa.21


[p. 5]
laliē va niṭṭhurē vā kavvē dōsō khalēhiṁ ghēttavvō
uṭṭhamuhāō ahavā nīharaï na jīrayaṁ kahavi // SurSuCa.22

dujjaṇasahāē paḍiyaṁ nimmalakavvaṁ pi lahaï na païṭṭhaṁ
jalabinduvva sutattē āyasabhāṇammi pakkhittō // SurSuCa.23

āsajja dujjaṇaṁ kavijaṇassa abbhatthaṇā taō vihalā
na hu sakkararasasittōvi cayaï kaḍuyattaṇaṁ nimbō // SurSuCa.24

ahavā kahāpabandhō kīraï kiṁ dujjaṇāṇa saṅkāē?
jūyābhaēṇa parihāṇavimōyaṇaṁ handi! na hu juttaṁ // SurSuCa.25

dujjaṇaasaṁmayaṁ pi hu kuṇaï kavī kavvamēttha kimajuttaṁ?
uluyāṇamabhāsantōvi diṇayarō kiṁ na uggamaï? // SurSuCa.26

apatthiōvi suyaṇō kaīṇa kavvē guṇē payāsēi
dhavalēi jayaṁ sayalaṁ sabhāvaō cēva nisināhō // SurSuCa.27


[p. 6]
nindākārijaṇassa vi dōsaggāhī na sajjaṇō kahavi
kuṇaï suyandhaṁ vāsiṁ tacchijjantō vi malayaruhō // SurSuCa.28

annaṁ ca havaï hu virūvayampi hu kavvaṁ suyaṇāṇa saṅgamē laṭṭhaṁ
sippipuḍammi paviṭṭhaṁ jalampi muttāhalaṁ hōi // SurSuCa.29

abbhatthaṇārihāṁ jaṁ suyaṇā tō tē u patthimō iṇhiṁ
ēgaggamaṇā hōuṁ sāhijjantiṁ nisāmēha // SurSuCa.30

ghōrē aṇōrapārē saṁsārē jōṇilakkhapaürammi
aïdulahaṁ laddhūṇaṁ maṇuyattaṁ bhaviyalōēṇa // SurSuCa.31

dēvindacandanāgindavindamaṇuindavandiyajiṇēhiṁ
vajjariē ujjamiuṁ juttaṁ dhammammi suddhammi // SurSuCa.32

sō antarārivijaē rōgaddōsā ya antarā sattū
tavvijae cciya sōkkhaṁ tēhiṁ jiyāṇaṁ puṇō dukkhaṁ // SurSuCa.33


[p. 7]
ēvaṁ ca ṭhiē rāgaddēsāṇugayā jīvā pāvēnti vivihadukkhāiṁ
tamhā tavvijae cciya vibuhēhiṁ hōi jaïyavvaṁ // SurSuCa.34

ēyatthasāhaṇaparā sōlasaparicchēyasaṅgayā laliyā
pāiyagāhāhiṁ kahā kīraï surasundarīnāmā // SurSuCa.35

abuhajaṇabōhaṇaṁ taha dukkahalōyāṇa cittarañjaṇayaṁ
jugavaṁ ṇō sakkijjaï kavīhiṁ ubhayampi kāūṇa // SurSuCa.36

jaō sālaṅkārēṇa ghaṇakkharēṇa rañjijjaē jaṇō vibuhō
payaḍatthalaliyakavvaṁ abuhāṇaṁ bōhaṇaṁ kuṇaï // SurSuCa.37

dōṇha vi ēkkavaēcciya sakkijjaï rañjaṇaṁ na kāūṇaṁ
ēkkaṁ gēṇhantāṇaṁ avassa kira nāsaē bīyaṁ // SurSuCa.38

niyagurukamappasāyā kāvi hu sattī u jaïvi maha atthi
uvamāsilēsarūpagavaṇṇagabahulammi kavvammi // SurSuCa.39


[p. 8]
tahavi hu tayaṁ na kīraï asamatthaṁ patthuammi jaṁ atthē
tō abuhabōhaṇatthaṁ payaḍatthā kīraē ēsā // SurSuCa.40

kiñca sīsiṇimayahariyāē gurubhagiṇīē alandhavayaṇāē
sirikallāṇamaīē pavattiṇīē u vayaṇēṇa // SurSuCa.41

pāraddhā jaṁ ēsā kavittagavvēṇa nō maē tēṇa
kīraïuttāṇatthā pāiyagāhāhiṁ laliyapayā // SurSuCa.42

hu pajjattaṁ bahuṇā patthuyavigdhāvahēṇa vihalēṇa
vihavakulabāliyākayakaḍakkhavikkhēvasarisēṇaṁ // SurSuCa.43

nisuṇaha ēgaggamaṇā hōumiyāṇiṁ kahaṁ kahijjantaṁ
aḍ̣dhāijjasaēhiṁ gāhāṇaṁ kayaparicchēyaṁ // SurSuCa.44

atthēttha suvitthinnō uḍ̣dhāhōlōgamajjhayārammi
nāmēṇa tiriyalōgō vibuhāṇugaō sumēruvva // SurSuCa.45


[p. 9]
dīvō u atthi tatthavi vittharaō jōyaṇāṇa lakkhaṁ tu
jalahivalayāvagụ̄dhō jambuddīvō tti vikkhāō // SurSuCa.46

tassa ya dāhiṇabhāgē bharahaṁ nāmēṇa atthi varakhēttaṁ
vēyaḍḍhanagavarēṇaṁ duhā vihattaṁ suvitthinnaṁ // SurSuCa.47

aha dāhiṇaḍḍhabharahē gaṅgāsindhūṇa majjhayārammi
kappadumōvva dumāṇaṁ bahudēsāṇaṁ pahāṇayārō // SurSuCa.48

dhannasamiddhilapāmararāsayasaṁsaddapūriyadiyantō
avikarahamahisarāsahanāṇāvihagōhaṇāinnō // SurSuCa.49

païdiyahavahantāṇēyasāraṇīvisararēhirujjāṇō
puranagaragāmapaürō bahuriddhisamiddhasayalajaṇō // SurSuCa.50

niccaṁ pamuiyalōō nāṇāvihaücchavēhiṁ avirahiō
bhayaḍamararahiyagāmō kurutti nāmēṇa varadēsō // SurSuCa.51

[caturbhiḥ kalāpakam]

[p. 10]
aviya aṇavarayavahantāṇēyavaṇiyasatthōhavasimasayalapahō
jattha na najjaï pahi pahiṁ aḍavivasiṭhāṇayavisēsō // SurSuCa.52

annaṁ ca tammi dēsē guṇāṇa bhavaṇammi ēyamacchariyaṁ
sōarahiōvi jaṁ suṇaï jaṇavaō lōyabhaṇiyāiṁ // SurSuCa.53

aviya jattha ya gāmamahallā kararahiyā dhammavajjiyā muṇiṇō
dēsassa tassa saṁvaṇṇaṇammi kō ujjamaṁ kuṇaï? // SurSuCa.54

tatthavi ya atthi vitthinnajalahivalayāṇukāriparihāē
parapurisālaṅghāē parikkhittaṁ bhamiramayarāē // SurSuCa.55

paḍavakkhabhayuppāyaṇavisālasālēṇa parigayaṁ rammaṁ
ramaṇīyamagaratōraṇagōuradārēhiṁ parikinnaṁ // SurSuCa.56

aïnīlabahalaüvavaṇavirāyamāṇāvasāṇabhāgēhiṁ
mattālambagavakkhayajuēhiṁ varacittajuttēhiṁ // SurSuCa.57


[p. 11]
nāṇabhūmijuēhiṁ pāsāēhiṁ tusāradhavalēhiṁ
tannayaravāsijaṇajasathūhēhivva niccamaïrammaṁ // SurSuCa.58

taha avarāvaradēsāgaēṇa tannayaravāsiṇā cēva
vaṇiyakalāniuṇēṇaṁ païdiyahaṁ vaṇiyalōēṇa // SurSuCa.59

kijjantavaṇijjēhiṁ virāyamāṇaṁ aṇēgahaṭṭēhiṁ
paripūriēhiṁ antō bahumullakiyāṇagasaēhiṁ // SurSuCa.60

uttuṅgamagaratōraṇapavaṇuddhuyadhavaladhayavaḍaḍ̣dhēhiṁ
sudaṁradēvaülēhiṁ uvasōhiyasundarapaēsaṁ // SurSuCa.61

taha paṇḍupaümasaṇḍōhamaṇḍiyāṇēyagurutarasarēhiṁ
sōvāṇapantisugamāvayāravāvīsahassēhiṁ // SurSuCa.62

varatiyacaükkacaccaraārāmujjāṇadīhiyāīhiṁ
dēvāṇamavi kuṇantaṁ paē paē cittasaṁharaṇaṁ // SurSuCa.63


[p. 12]
sayalannapurapahāṇaṁ nayaraṁ sirihatthiṇāuraṁ nāma
nayaraguṇōhuvavēyaṁ saṅkāsaṁ amaranayarassa // SurSuCa.64

[daśamiḥ kulakam]
jattha ya nivasaï lōō piyaṁvaō dhammakaraṇatallicchō
dakkhinnacāyabhōgēhiṁ saṅgaō taha kalākusalō // SurSuCa.65

jattha ya purammi niccaṁ iō taō bahupaōyaṇaparēṇa
bhamirajaṇasamudaēṇaṁ dussañcārāō ratthāō // SurSuCa.66

jattha ya kōḍipaḍāyāpacchāiyasayalagayaṇamaggammi
lōō gimhadiṇēsuvi ravikaratāvaṁ na yāṇēi // SurSuCa.67

jattha ya purammi purisā gharabhittinihittamaṇimaūhēhiṁ
niccaṁ hayandhayārē gayampi rāiṁ na yāṇanti // SurSuCa.68

rammattaṇaō jassa ya palōyaṇatthaṁva āgayā dēvā
kōugavakkhittamaṇā aṇamisanayaṇattaṇaṁ pattā // SurSuCa.69


[p. 13]
dhavalaharasiharaviraïyapavaṇapahallantavējayantīō
sannanti va raviṇō sārahissa aïuccagamaṇaṭṭhā // SurSuCa.70

jattha ya purammi dīsaï pāyapahārō u raṅgabhūmīsu
daṇḍō u dhayavaḍāṇaṁ sīsacchēō juyārīṇa // SurSuCa.71

kusumāṇa sirasi bandhō sāgacchēttēsu jīvakattaṇayā
taha paṇḍiyaparisāsu pattāṇaṁ handi! bhindaṇayā // SurSuCa.72

aha ēkko cciya dōsō guṇāṇa bhavaṇammi tammi nayarammi
niddōsasāhuṇō jaṁ sayāvi dīsanti guttiṭhiyā // SurSuCa.73

aha tammi purammi pahū pabhūyakariturayarayaṇabhaṇḍārō
jahabhaṇiyanīipālaṇaāṇandiyasayasajaṇacittō // SurSuCa.74

niyabuddhisamudaēṇaṁ vasīkayāsēsasattusantāṇō
sampūriyatthisamudayamaṇapatthiyaatthavitthārō // SurSuCa.75


[p. 14]
daḍhakạdhiṇabhuyā 'parimiyaparakkamakkantasayalapaḍivakkhō
paḍivakkhabhāmiṇīvayaṇanaliṇasaṅkōyamaṇamayaṅkō // SurSuCa.76

sūrōvva pihupayāvō sīhō iva akayaparabalāsaṅkō
uyahivva sugambhīrō candō iva jaṇamaṇāṇandō // SurSuCa.77

ruvēṇa kāmadēvō buddhiē suragurussa sāricchō
nivasaï pamōyapattō rāyā siriamarakēutti // SurSuCa.78

[pañcabhiḥ kulakam]
tassa ya tivaggasāraṁ rajjasiriṁ sammamaṇuhavantassa
vaccanti vāsarāi indassa va dēvalōgammi // SurSuCa.79

aha annayā kayāivi atthāṇagayassa rāiṇō tassa
viṇayapaṇaüttamaṅgō paḍihārō bandhulō bhaṇaī // SurSuCa.80

dēva! kusaggapurāō cittayarō cittakammapattaṭṭhō
nāmēṇa cittasēṇō samāgatō ciṭṭhaï duvārē // SurSuCa.81


[p. 15]
sō dēvapāyadaṁsaṇasuhakaṅkhī icchaē iha pavēsaṁ
ēvaṁ ca ṭhiē amhaṁ dēvāēsō pamāṇanti // SurSuCa.82

tattō raṇṇā bhaṇiyaṁ lahuṁ pavēsēhi tāhē sō vihiṇā
atthāṇammi paviṭṭhō kayaviṇaō rāiṇō puraō // SurSuCa.83

uvaviṭṭhō bhūmīē rannā bhaṇiō kuō 'si taṁ bhadda!?
kēṇa va kajjēṇa ihaṁ samāgaō maha samīvammi? // SurSuCa.84

tō bhaṇaï cittasēṇō kusagganayarāu āgaō dēva!
cittagarō sāisayaṁ jāṇāmi ya cittakammamahaṁ // SurSuCa.85

cittappiō ya dēvō summaï vattāsuṁ tēṇa ahamēttha
cittakalaṁ payaḍēuṁ samāgaō dēvapāsammi // SurSuCa.86

tattō rannā bhaṇiyaṁ kērisayaṁ cittakōsalaṁ tujjha?
daṁsēhi tāva majjhaṁ ālihiyaṁ kiñci vararuvaṁ // SurSuCa.87


[p. 16]
aha tēṇa kakkhadēsammi gōviyā cittapaṭṭiyā sahasā
payaḍīkāuṁ raṇṇō samappiyā hiṭṭhavayaṇēṇa // SurSuCa.88

pasarantapayaḍapulaō rāyā pulōēi tattha ālihiyaṁ
nāṇāvannayakaliyaṁ pamāṇarēhāhiṁ suvisuddhaṁ // SurSuCa.89

ahiṇavajjōvvaṇavararuvajuttamaccantamaṇaharāgāraṁ
ahiṇavasihiṇārambhaṁ kaṇṇāē ruvayaṁ pavaraṁ // SurSuCa.90

taṁ daṭṭhuṁ naranāhō cintaï ēsō hu cittakammammi
aïkusalō jaṁ lihiyaṁ aüvvaruvaṁ imaṁ rūvaṁ // SurSuCa.91

tilōkkammivi mannē ērisarūvā na itthiyā atthi
cittakalāniuṇattā adiṭṭharūvā imā lihiyā // SurSuCa.92

jaï puṇa katthavi hōjjā ērisaruvēṇa itthiyā kannā
tīē vi saṅgamō jaï tā rajjaṁ hōjja sakayatthaṁ // SurSuCa.93


[p. 17]
ēvaṁ cintēntassa ya vammahasaragōyarammi paḍiyassa
vīsariō sē appā cittē 'vakkhittacittassa // SurSuCa.94

tattō khaṇantarāō saṁmīliyalōyaṇō amarakēū
sīhāsaṇāu paḍiō mucchāē paravasō sahasā // SurSuCa.95

hā! hā! hatti bhaṇantā atthāṇagayā samuṭṭhiyā lōyā
vīyanti vīyaṇēhiṁ sīyalasalilēṇaṁ siñcanti // SurSuCa.96

vayaṇē khivanti khippa kappūraṁ taha malēnti aṅgāiṁ
taṁ daṭṭhuṁ cittasēṇō pahasiyavayaṇō daḍhaṁ jāō // SurSuCa.97

rē! rē! kōvi hu pāvō ahimararūvēṇa āgaō ēsō
kammaṇagārī jēṇiha vimōhiō amha sāmitti // SurSuCa.98

tālēha haṇaha vandhaha ēvaṁ bhaṇantēhiṁ aṅgarakkhēhiṁ
gahiō sō hammantō ēvaṁ bhaṇiuṁ samāḍhattō // SurSuCa.99


[p. 18]
bhō! bhō! bhaddā! nāhaṁ duṭṭhō tā mā muhā kayatthēha
tattō ya tēhiṁ bhaṇiyaṁ kahaṁ na duṭṭhō tumaṁ pāva!? // SurSuCa.100

kammaṇakayaṁ hi cittaṁ payaṁsiyaṁ kīsa rāiṇō tumaē?
taha mucchiyammi dēvē viyasiyavayaṇō ya kiṁ jāō? // SurSuCa.101

tā kahasu kēṇa raṇṇō vahaṇatthaṁ pēsiō tumaṁ pāva!?
tō bhaṇaï cittasēṇō akkhissaṁ tumha savvampi // SurSuCa.102

rannō abbhudayatthaṁ samāgaō na uṇa duṭṭhabuddhīē
ēmāi bhaṇantōvi hu baddhō sō rāyapurisēhiṁ // SurSuCa.103

ētthantarammi rāyā gayamucchō satthacēyaṇō jāō
aha naravaïṇā bhaṇiyaṁ muñcaha bhō! cittagaramēyaṁ // SurSuCa.104

ucchōḍiyabandhō sō rannā bhaṇiō ya bhadda! uvavisasu
āikkhasu maha saccaṁ kēṇa tumaṁ pēsiō ēttha? // SurSuCa.105


[p. 19]
tō bhaṇaï cittasēṇō nisuṇasu naranāha! ēttha paramatthaṁ
cittagaravēsadhārī samāgaō jēṇa ahamēttha // SurSuCa.106

atthēttha kusaggapuraṁ supasiddhaṁ cēva dēvapāyāṇaṁ
nayaraguṇōhuvavēyaṁ dhaṇadhannasamiddhajaṇakaliyaṁ // SurSuCa.107

paṇaïjaṇapūriyāsō rāyā ghaṇavāhaṇotti tatthāsi
pāṇappiyā sē dēvī vasantasēṇatti nāmēṇa // SurSuCa.108

tāṇa ya puttō naravāhaṇotti nāmēṇa ukkaḍapayāvō
kamalāvaïttināmā dhūyāaccantarūvavaī // SurSuCa.109

aha annayā ya rāyā dāuṁ naravāhaṇassa niyarajjaṁ
kamalāvaī ya bhagiṇī aṇurūvavarassa dāyavvā // SurSuCa.110

iya bhaṇiūṇa puttaṁ sugurusamīvammi jāyasaṁvēgō
saṁsārucchēyakaraṁ sāmannaṁ uvagaō vihiṇā // SurSuCa.111


[p. 20]
naravāhaṇōvi rāyā rajjaṁ pālēi paṇayapaḍivakkhaṁ
ciṭṭhaï kannantēuramajjhē kamalāvaï vi suhaṁ // SurSuCa.112

ēttō ya tammi nayarē nivasaï vaṇiō u sāgarō nāma
rannō bālasavayaṁsō jiṇavayaṇē gāḍhamaṇurattō // SurSuCa.113

sirimaïnāmā bhajjā aïppiyā tassa sīlasampannā
siridattō sē puttō sirikantā tahaya duhiyatti // SurSuCa.114

sirikantā aṇudiyahaṁ vaccaī kamalāvaīē pāsammi
jāyā ya garuyapīī annōnnaṁ tāṇa dōṇhampi // SurSuCa.115

itthījaṇajōgāō gahiyāō kalāō bālabhāvēvi
sagalakalāniuṇassa u pāsammi sumittasēṇassa // SurSuCa.116

rāyaduhiyāē samayaṁ cittāīyāhi vivihakīlāhiṁ
sirikantā kīlēttā vigālasamayammi ēi gihaṁ // SurSuCa.117


[p. 21]
sirikantāē samayaṁ siṇēhasārāē rāyadhūyāē
vōlīṇō bahukālō nāṇāvihakīḍaṇarayāē // SurSuCa.118

kamasō vaḍḍhantīō tiyasāṇa vi patthaṇijjarūvāō
pattāō paḍhamajōvvaṇamaṇaṅgasiṅgāraāvāsaṁ // SurSuCa.119

aha annayā ya rāyā maïsāgarasāgarēhi sañjuttō
atthāṇamaṇḍavammī āsīṇō acchaī jāva // SurSuCa.120

niyasahiyaṇasañjuttā tāva ya kamalāvaī tahiṁ āyā
bhūsaṇapasāhiaṅgī gēnduyakīlāē kīlantī // SurSuCa.121

aha sā bhagiṇī rannā pīīē nivēsiyā niucchaṅgē
tattō daṭṭhuṁ tīē rūvaṁ taha jōvvaṇamudaggaṁ // SurSuCa.122

bhaṇiō rannā mantī maïsāgara! taïya pavvayantēṇa
tāēṇa ahaṁ bhaṇiō bhagiṇī ṭhāṇammi dāyavvā // SurSuCa.123


[p. 22]
iṇhiṁ varassa uciyā jāyā ēsatti tā mahaṁ kahasu
kō aṇurūvō purisō imīē sukulappasūō ya? // SurSuCa.124

maïsāgarēṇa bhaṇiyaṁ dēvo cciya ēttha jāṇaē uciyaṁ
tattō rannā bhaṇiyaṁ ēvaṁ mē phuraī cittammi // SurSuCa.125

kīraï sayaṁvarō iha hakkārijjantu savvarāyāṇō
jō cēva hiyayaïṭṭhō taṁ cēva varēī jēṇēsā // SurSuCa.126

maïsāgarēṇa bhaṇiyaṁ jaṁ dēvō āṇavēi taṁ kiccaṁ
navari sayaṁvarakaraṇaṁ sampaï uciyaṁ na kāuṁ jē // SurSuCa.127

savvēvi nivā jaïyā āyattā honti ēganaravaïṇō
tadaṇunnāēṇa tayā sayaṁvarō hōi kāyavvō // SurSuCa.128

ēgassa jaō varaṇē sēsāṇaṁ sō nivāragō hōi
sampaï puṇa rāyāṇō narinda! savvēvi ahamindā // SurSuCa.129


[p. 23]
tā tāṇamēgavaraṇē sēsā savvēvi sattuṇō honti
na ya sakkā saṅgāmē jiṇiuṁ savvēvi ēgēṇa // SurSuCa.130

tā alamimiṇā naravara! viggahamūlēṇaṇatthabahulēṇa
kamalāvaīsayaṁvarakaraṇēṇa ēttha patthāvē // SurSuCa.131

tattō raṇṇā bhaṇiyaṁ kassēsā tarihi bhadda! dāyavvā
kō va imīē iṭṭhō maṇassa iha kaha ṇu nāyavvaṁ? // SurSuCa.132

jassa va tassa va rannō dāyavvā na ya maē niyayabhagiṇī
dinnā hōi sudinnā jassa, imā tassa dāyavvā // SurSuCa.133

ēvaṁ ca jāva jampaï rāyā maïsāgarēṇa saha tattha
tāva ya duvārapālō paṇāmapaccuṭṭhiō bhaṇaï // SurSuCa.134

aṭṭhaṅganimittaviū bhūyabhavissatthapayaḍaṇapaḍiṭṭhō
suṇaīnāmō ihaïṁ samāgaō dēva! nēmittī // SurSuCa.135


[p. 24]
sō dēvadaṁsaṇatthaṁ duvāradēsammi ciṭṭhaï iyāṇiṁ
iya sōuṁ naravaïṇā bhaṇiyaṁ turiyaṁ pavēsēhiṁ // SurSuCa.136

tayaṇantaraṁ ca sumaī nimmalasiyavasaṇasōhiyasarīrō
gōrōyaṇakayatilaō samāgaō rāiṇō puraō // SurSuCa.137

āsīpayāṇapuvvaṁ dāuṁ duvvakkhaē narindassa
rannā kaōvayārō uciyāsaṇagammi uvaviṭṭhō // SurSuCa.138

rannā paccayahēuṁ atīyavatthummi pucchiō ēsō
paccakkhaṁ piva savvaṁ sāhēi sō avitahaṁ jāva // SurSuCa.139

tāhē pahasiyavayaṇō rāyā naravāhaṇō imaṁ bhaṇati
bhō sumaï! majjha bhagiṇī ēsā kamalāvaī kaṇṇā // SurSuCa.140

ēīē kō bhattā hōhī maṇavallahutti vajjarasu
sumaī nirūviūṇaṁ nimittamēvaṁ samullavaï // SurSuCa.141


[p. 25]
naravara! cittē lihiyaṁ ēīē rūvayaṁ pulōēttā
mucchijjissaï jō iha hōhī bhattā imīē sō // SurSuCa.142

sayalōrōhapahāṇā tassa ya hōhī imā mahādēvī
ētthattthē ya narēsara! mā kāhisi annahābhāvaṁ // SurSuCa.143

ētthantarammi sāgarasēṭṭhī saṁlavaï sumaïnēmittiṁ
sirikantāē bhattā kō hōhī majjha dhūyāē? // SurSuCa.144

vajjaraï taō sumaī kasiṇabhuyaṅgēṇa ḍasiyamēyaṁ jō
ujjīvissaï so cciya bhattā dhūyāē tē hōhī // SurSuCa.145

ēvaṁ ca pucchiūṇaṁ uciyaṁ kāūṇa tassa uvayāraṁ
paṭṭhaviō naravaïṇā jahāgayaṁ paḍigaō sumaī // SurSuCa.146

tattō ya bhaṇaï mantī sōhaṇamahuṇā narinda! sañjāyaṁ
tā iṇhiṁ tabbhaṇiē kāyavvō ujjamō hōi // SurSuCa.147


[p. 26]
bhaṇiyaṁ rannā kō iha sāisayaṁ lihaï cittakammanti
maïsāgarēṇa bhaṇiyaṁ supasiddhō tāva iha nayarē // SurSuCa.148

ēkko cciya kamalāvaïujjhāyasumittasēṇanāmassa
taṇaō u cittasēṇō aïkusalō cittakammammi // SurSuCa.149

[yugmam]
rannā bhaṇiyaṁ sigghaṁ vāharaha tayanti takkhaṇēṇa ahaṁ
vāhariō sampattō bhaṇiō rannā sabahumāṇaṁ // SurSuCa.150

kamalāvaīē rūvaṁ sigdhaṁ ālihasu cittaphalahīē
jaṁ āṇavēsi bhaṇiuṁ, sōhaṇavannēhi taṁ lihiyaṁ // SurSuCa.151

dēkkhāliyaṁ ca rannō sāisayaṁ pēkkhiūṇa tō tuṭṭhō
bhaṇiō ahaṁ rannā ētthatthē taṁ siuciutti // SurSuCa.152

cittagaravēsadhārī ēyaṁ ghēttūṇa savvarāīṇaṁ
daṁsēṇu jassa mucchā jāyaï ēyaṁ pulōēuṁ // SurSuCa.153


[p. 27]
sō maha sāhēavvō sigdhaṁ āgamma, jēṇa tassēva
mahayā uvayārēṇa dijjaï kamalāvaī ēsā // SurSuCa.154

[yugmam]
ēvaṁ raṇṇā bhaṇiō tattō paṇamittu tassa payakamalaṁ
kaïvayapariyaṇasahiō kusagganayarāu nīhariō // SurSuCa.155

suggīvakittivaddhaṇapamuhāṇaṁ naravaīṇa mē ēsā
sandaṁsiyāu na puṇō jāyā iha atthasaṁsiddhī // SurSuCa.156

ajja puṇō iha nayarē samāgaō dēva! tumha pāsammi
ēyaṁ niyacchiūṇaṁ mucchā jāyā ya tumhāṇaṁ // SurSuCa.157

jāyaṁ maha sāmisamīhiyaṁ ti cinttittu tēṇa naranāha!
jāō harisō majjha sumariya nēmittiyaṁ vayaṇaṁ // SurSuCa.158

ēēṇa kāraṇēṇaṁ mucchāē tumha harisiō ahayaṁ
tā mā narinda! annahabhāvēṇa viyappasu mamanti // SurSuCa.159


[p. 28]
ii cittasēṇavayaṇaṁ sōūṇaṁ vigayaannaāsaṅkō
vajjaraï amarakēū vimhaïō cittarūvēṇa // SurSuCa.160

kiṁ tīē kannāē ērisayaṁ atthi rūvasōhaggaṁ?
tā bhaṇaī cittasēṇō nimēsamēttaṁ imaṁ lihiyaṁ // SurSuCa.161

kō sakkaï kusalōvi hu jahaṭṭhiyaṁ tīē rāyakannāē
nijjiyatiyasavilāsiṇīrūvaṁ rūvaṁ samālihiuṁ? // SurSuCa.162

tavvayaṇaṁ sōūṇaṁ harisiyahiyaēṇa rāiṇā tassa
aṅgavilaggamasēsaṁ pasāiyaṁ kaḍayavatthāiṁ // SurSuCa.163

tō bhaṇaï cittasēṇō āēsaṁ dēha dēva! amhāṇaṁ
naravāhaṇassa raṇṇō jahaṭṭhiyaṁ jēṇa sāhēmō // SurSuCa.164

raṇṇaṇṇunnāō sō kamēṇa pattō kusagganayarammi
naravāhaṇassa rannō siṭṭhō savvōvi vuttantō // SurSuCa.165


[p. 29]
aha tēṇavi niyabhagiṇī pabhūyadhaṇapariyaṇēṇa pariyariyā
paṭṭhaviyā hiṭṭhēṇaṁ sayaṁvarā amarakēussa // SurSuCa.166

sirikantāisahijaṇaṁ ābhāsittā ya sayalaparivāraṁ
kamalāvaīvi caliyā harisavisāyāurā hiyaē // SurSuCa.167

icchiyavaralābhēṇaṁ sāṇandā tahaya bandhuvirahēṇaṁ
kiñci sasōgā pattā kamēṇa sā hatthiṇapurammi // SurSuCa.168

mahayā vicchaḍḍēṇaṁ sōhaṇalaggammi gurupamōēṇaṁ
kamalāvaī u rannā pariṇīyā khattakulavihiṇā // SurSuCa.169

pāṇāṇavi abbhahiyā pavarā antēurassa sayalassa
indassava indāṇī jāyā aha sā mahādēvī // SurSuCa.170

tīē saha visayasōkkhaṁ aṇuhavamāṇassa rāiṇō tassa
nīīē sayalabhūmiṁ niyayaṁ parivālayantassa // SurSuCa.171


[p. 30]
vaccanti vāsarāiṁ suhasamudayamasamamaṇuhavantassa
vibuhapahussava tiyasālayammi addiṭṭhadukkhassa // SurSuCa.172

tammi ya purē pasiddhō pavarō paürāṇa āsi dhaṇadhammō
sēṭṭhī nivassa iṭṭhō pattaṭṭhō savvasatthēsu // SurSuCa.173

nīsēsaatthivittharapatthiyaabbhahiyadinnavaradāṇō
ajjayapajjayajaṇayajjiyāē lacchīē 'laṅkariō // SurSuCa.174

jiṇasamayasatthavittharaviyakkhaṇō mōkkhamaggatallicchō
jiṇasāhupūyaṇaraō sāhammiyavacchalō dhaṇiyaṁ // SurSuCa.175

avahasiyatiyasasundarirūvāisayā paīvayā dakkhā
bhajjā maṇōramanāmā tassa ya pāṇappiyā dhaṇiyaṁ // SurSuCa.176

tāṇaṁ tivaggasāraṁ visayasuhaṁ sammamaṇuhavantāṇaṁ
niyakulamaṇḍaṇabhūō jāō aha dāraō ēkkō // SurSuCa.177


[p. 31]
vattē ya bārasāhē ammāpīīhiṁ niyayakulavihiṇā
dhaṇadēvotti ya sammaṁ nāmaṁ nivvattiyaṁ tassa // SurSuCa.178

aha pañcadhāikayavivihalālaṇō dāraō sa vaḍḍhantō
pattō kumārabhāvaṁ māupiuṇaṁ kayāṇandō // SurSuCa.179

abbhahiyaaṭṭhavarisō sammaṁ abbhasiyasayalavijjassa
ujjhāyassuvaṇīō vinnāyakalākalāvassa // SurSuCa.180

thēvēṇa vi kālēṇaṁ ahigamiyāō samatthavijjāō
sayalē kalākalāvē aha jāō sōvi pattaṭṭhō // SurSuCa.181

tattō gahiyakalāvō samāṇiō niyagharammi dhaṇadēvō
piuṇā sē ujjhāō sa pūiō vatthamāīhiṁ // SurSuCa.182

kamasō pavaḍḍhamāṇō dhaṇadēvō jōvvaṇaṁ samaṇupattō
nijjiyaaṇaṅgaruvō jāō varakāmiṇīdaïō // SurSuCa.183


[p. 32]
aha sō samāṇajōvvaṇarūvāisaēhiṁ varavayaṁsēhiṁ
pariyariō āhiṇḍaï īsaralīlaṁ viḍambantō // SurSuCa.184

aha annayā kayāivi vayaṁsavisarēṇa parigaō ēsō
nayarāō nīhariō pattō ya maṇōramujjāṇē // SurSuCa.185

diṭṭhō ya tattha ēgō purisō gurusōyaparigaō tēṇa
vāvītaḍōvaviṭṭhō aṁsujalōhaliyagaṇḍayalō // SurSuCa.186

dhaṇadēvō taṁ daṭṭhuṁ purisaṁ uppannagaruyakāruṇṇō
āsannē gantūṇaṁ mahuragirāē imaṁ bhaṇati // SurSuCa.187

kō si tumaṁ kattō vā kiṁ vā tē sōyakāraṇaṁ bhadda!?
ēvaṁ ca tēṇa bhaṇiō sō purisō ēvamullavaï // SurSuCa.188

kaha tammi vajjarijjaï dukkhaṁ gurudukkhapīḍiyamaṇēhiṁ
na kuṇaï jō paḍiyāraṁ na ya duhiō ahava jō hōi? // SurSuCa.189


[p. 33]
tahavi hu kahēmi sundara! mā vayaṇaṁ tujjha nipphalaṁ jāu
sīhaguhānāmēṇaṁ aïvisamā atthi pallitti // SurSuCa.190

tīē ya supaïṭṭhō pallivaī tassa bhāriyā lacchī
tīē puttō jāō jayasēṇō jaṇamaṇāṇandō // SurSuCa.191

tassa ya bālaggahō ahayaṁ nāmēṇa dēvasammotti
kīlāmi ya jayasēṇaṁ tattha ahaṁ vivihakīlāhiṁ // SurSuCa.192

aha annayā ya bāhiṁ viṇiggaō gēṇhiūṇa jayasēṇaṁ
purisēhiṁ dōhi diṭṭhō tattha ahaṁ jōgirūvēhiṁ // SurSuCa.193

sambhāsiūṇa puvviṁ dinnō maha tēhiṁ pavaratambōlō
tammi samāṇiyamittē maïsaṁmōhō mahaṁ jāō // SurSuCa.194

tattō kumarasamēō tēsimaṇumaggamēva laggō haṁ
jāṇāmi nēva kiñcivi vimōhiō tēhiṁ pāvēhiṁ // SurSuCa.195


[p. 34]
tēhi samētō ahayaṁ vayāmi jā kittiyampi bhūbhāgaṁ
tāva ya tisiēṇa maē ēgammi uvavaṇaniguñjē // SurSuCa.196

bahuvihataruphalakalusaṁ pīyaṁ nīraṁ tu tappabhāvēṇa
jāō satthasarīrō vicintiyaṁ tāhi mē ēyaṁ // SurSuCa.197

rayaṇīi gahiya kumaraṁ nāsissamimāṇa pāvapurisāṇaṁ
iya cintiya caliō haṁ alakkhiō cēva saha tēhiṁ // SurSuCa.198

pattāē rayaṇīē nisuyā annōnnamullavēmāṇā
ēēṇa bālaēṇaṁ sijjhissaï jakkhiṇī amhaṁ // SurSuCa.199

tugīyapavvayammī pattā huṁṇiūṇa bālayaṁ ēyaṁ
siddhāē jakkhiṇīē pāvissāmō nihiṁ taṁ tu // SurSuCa.200

iya tēsiṁ sōūṇaṁ bhaṇiyaṁ, bhayavēvirō daḍhaṁ jāō
suttēsu tēsu ghēttuṁ jayasēṇaṁ tāhi naṭṭhō haṁ // SurSuCa.201


[p. 35]
kahakahavi hu nāsantō gavēsamāṇēhiṁ tēhiṁ haṁ pattō
bandhittu taō vasabhē samāruhēttā ihāṇīō // SurSuCa.202

ajja puṇō iha nayarē sampattō sattamāu divasāu
tanhāchuhābhibhūō mukkō haṁ ēttha ujjāṇē // SurSuCa.203

tā bhadda! imaṁ gurusōyakāraṇaṁ sāhiyaṁ maē tumha
jaï atthi kāvi sattī tā rakkhaha bālayaṁ taṁ tu // SurSuCa.204

bhaṇiyaṁ dhaṇadēvēṇaṁ sampaï ciṭṭhanti kattha tē purisā?
sō bhaṇaï gahiyakumarō ēgō naggōhahēṭṭhammi // SurSuCa.205

bīō purē paviṭṭhō surāikajjēṇa sampayaṁ cēva
iya bhaṇiē dhaṇadēvō jōgiyapāsē gaō turiyaṁ // SurSuCa.206

bhaṇiō ya tēṇa ēsō ēyaṁ maha dēsu bālayaṁ bhadda!
ahayaṁ suvannalakkhaṁ tuha dēmi, na ēttha sandēhō // SurSuCa.207


[p. 36]
tō jōgiēṇa bhaṇiyaṁ jāva na sō ēi duiyaō jōgī
tāva maha dēsu lakkhaṁ jēṇa imaṁ dēmi tuha bālaṁ // SurSuCa.208

tattō dhaṇadēvēṇaṁ samappiyaṁ aṅgulīyayaṁ tassa
dīṇāralakkhamullaṁ mukkō ya imēṇa jayasēṇō // SurSuCa.209

ghēttūṇa aṅgulīyaṁ sigghayaraṁ jōgiō taō naṭṭhō
ghēttūṇa ya jayasēṇaṁ dhaṇadēvō dēvasammassa // SurSuCa.210

pāsammi samallīṇō bhaṇiō ēsō ya ginha kumaratti
tattō ya dēvasammō pahasiyavayaṇō imaṁ bhaṇaï // SurSuCa.211

taṁ sāmī taṁ bandhū taṁ ciya maha jīyadāyagō suyaṇu!
kiṁ kiṁ na kayaṁ tumaē jīyaṁ kumarassa dintēṇa? // SurSuCa.212

maha sāmiyassa dinnaṁ, jīyaṁ jaṁ pāṇavallahō puttō
pāviṭṭhaduṭṭhajōgiyakayantavayaṇāu nīhariō // SurSuCa.213


[p. 37]
tattō dhavadēvēṇaṁ nīō gēhammi bhōiō sammaṁ
satthassa mēliūṇaṁ paṭṭhaviō niyayaṭhāṇammi // SurSuCa.214

ēsō puṇa vuttantō vitthariō tattha puravarē sahasā
aïcāī dhaṇadēvō dēi dhaṇaṁ lakkhagannēhiṁ // SurSuCa.215

tā jattha jattha dīsaï dhaṇadēvō niyavayaṁsapariyariō
annōnnaṁ puralōō tattha imaṁ vivihamullavaï // SurSuCa.216

ēsō sō dhaṇadēvō cāī bhōgī ya taha kalākusalō
atthijaṇapatthiō jō varisaï lakkhēhiṁ dhannotti // SurSuCa.217

annē puṇa macchariṇō bhaṇanti niyacāyagavviyā tattha
kiṁ salahijjaï ēsō niyapiulacchīē khayakālō? // SurSuCa.218

taṁ dāṇamiha pasassaṁ taṁ cēva ya pōrusassa vuḍ̣dhikaraṁ
jaṁ niyaparakkamēṇaṁ viḍhaviya vilasijjaï jahicchaṁ // SurSuCa.219


[p. 38]
jaṁ puṇa ajjayapajjayajaṇayajjiyaatthamajjhaō dāṇaṁ
paramatthaō kalaṅkaṁ tayaṁ tu purisābhimāṇīṇaṁ // SurSuCa.220

bhaṇiyaṁ ca bappaviḍhaviya davvēṇaṁ kō na viḍ̣dhiraṁ kuṇaï
saïviḍhavaṇavilāsaṇayaṁ jaṇayaï viralaṁ suyaṁ nārī // SurSuCa.221

ēyaṁ jaṇappavāyaṁ nisuṇittā cintaī u dhaṇadēvō
saccaṁ bhaṇanti ēē na hu juttaṁ majjha ērisayaṁ // SurSuCa.222

tā paradēsaṁ gantu viḍhavittā bhūribhūipabbhāraṁ
vilasāmi jahicchāē dīṇā 'ṇāhāṇa avisaṅkō // SurSuCa.223

iya cintiya dhaṇadēvō māupiūṇaṁ sagāsamāgamma
viṇayapaṇaüttamaṅgō kayañjalī bhaṇiumāḍhattō // SurSuCa.224

tubbhēhiṁ aṇunnāō gantūṇaṁ tāya! annadēsammi
viḍhavāmi bhūridavvaṁ iya icchā sampayaṁ majjha // SurSuCa.225


[p. 39]
tā aṇujāṇaü tāō pujjantu maṇōrahā imē majjha
gacchāmi annadēsaṁ vaṇijjabuddhīē sayamēva // SurSuCa.226

bhaṇiyaṁ jaṇaṇīē taō gamaṇavayaṇampi dussahaṁ putta!
acchaü tā dūre cciya puṇa gamaṇaṁ annadēsammi // SurSuCa.227

annaṁ ca atthi lacchī tuha jaṇaēṇāvi ajjiyā putta!
jīē vilasantōvi hu antaṁ kāuṁ na sattō si // SurSuCa.228

aviya jaṇaēṇa ya tuha puttaya! atthuppattīē kāraṇaṁ jaṁ jaṁ
taṁ savvaṁ kāraviyaṁ kiṁ kajjaṁ tuha vaṇijjēṇa? // SurSuCa.229

bhaṇiyaṁ dhaṇadēvēṇaṁ jāvajjavi ammi! bālaō puttō
tāva niyajaṇaṇisihiṇē pharisantō lahaï sōhampi // SurSuCa.230

vōlīṇabālabhāvō chippaï pāvēṇa taṁ karēmāṇō
taha piulacchī jaṇaṇivva hōi susamatthaputtāṇaṁ // SurSuCa.231


[p. 40]
susamatthō vi hu jō jaṇayaajjiyaṁ sampayaṁ nisēvēi
sō ammi! tāva lōē mamaṁva uvahāsaṁ lahaï // SurSuCa.232

iya bhaṇiuṁ dhaṇadēvō aṁsujalupphuṇṇalōyaṇō sahasā
mukkalaha iha bhaṇantō paḍiō jaṇaṇīē calasēṇu // SurSuCa.233

tō dhaṇadhammō sēṭṭhī nāuṁ avasāṇa- (ya) kāraṇaṁ tassa
vajjaraï puttaṁ! kō tujjha vañchiē kuṇaï vigghanti? // SurSuCa.234

jaṇaēṇaṁ jaṇaṇī puttaviōgaṁ aṇicchamāṇīvi
kahakahavi hu saṇṭhaviyā vinnāyasuyāvamāṇēṇa // SurSuCa.235

ēvaṁ sō dhaṇadēvō māyāvittēhiṁ abbhaṇunnāō
paradēsagamaṇajōgaṁ gahiūṇa caüvvihaṁ bhaṇḍaṁ // SurSuCa.236

aṭṭhāhiyamahimāō kārāvēttā jiṇindabhavaṇēsu
sampūiya sāhujaṇaṁ saṁmāṇiya māṇaṇijjajaṇaṁ // SurSuCa.237


[p. 41]
sayalammi tammi nayarē kāriya āghōsaṇaṁ jaṇē miliē
nēmittiyaāiṭṭhē suhadivasē vihiyamaṅgallē // SurSuCa.238

gahiūṇa pavarasaüṇaṁ aṅgīkāuṁ kusaggavaranayaraṁ
hiyabandhuvaṇiyasahiō nīhariō niyayanayarāō // SurSuCa.239

[caturbhiḥ kalāpakam]
ēvaṁ sō dhaṇadēvō saṁvāhiyasahapayaṭṭajaṇaniyarō
lahulahupayāṇaēhiṁ vaccaï saha garuyasatthēṇa // SurSuCa.240

tattō 'ṇuvāsaraṁ sō satthō vasimaṁ aïkkamēūṇa
aha kamasō sampattō ēkkaṁ aïbhīsaṇaṁ aḍaviṁ // SurSuCa.241

jattha adīsantāṇavi ghaṇapattalapaürapāyavattaṇaō
kūiyasarasaṁsavaṇā gammaï vihagāṇa atthittaṁ // SurSuCa.242

annaṁ ta jīē lōyā nīipahāṇassa puhaïpālassa
nayarīē iva na kuṇanti kahavi ummagasañcaraṇaṁ // SurSuCa.243


[p. 42]
viyaḍāḍavīē tīē majjhaṁmajjhēṇa vayaï sō satthō
niyakōlāhalapaḍiravapaḍipūriyajunnataruvivarō // SurSuCa.244

tuṅgataruniyarasāhappasāhasañchannaambarattaṇaō
savvampi vahaï diyahaṁ alaggaravikiraṇasantāvō // SurSuCa.245

kavikaguyugarutaravōkkārasavaṇasahasuttasantabahuvasahō
uttasiyavasahavālaṇanimittapamukkahakkārō // SurSuCa.246

hakkārasaddapaḍiravasaṁsavaṇuttāsiyāṇa sayarāhaṁ
āyannantō disi disi ghūyāṇaṁ bhūrihuṅkārē // SurSuCa.247

vasahakaṇṭhapalambiraghaṇṭiyā-raṇiyapūriyabhūritarambarō
visakhurukkhayarēṇunirantarō, vayaï tattha sa vāṇiyasatthaō // SurSuCa.248


[p. 43]
sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsō ēttha samappaï aḍavipavēsassa vannaṇō nāma
surasundarināmāē kahāē paḍhamō paricchēō // SurSuCa.250



---------------------------------------------------------------------

[p. 44]
[|| dvitīyaḥ paricchēdaḥ]

aha annavāsarammī kamēṇa bahuvōliyāē aḍavīē
gahiya jalāsayamēgaṁ aha sō āvāsiō satthō // SurSuCa.1

aha tammi satthalōē ulladdiyasayalavasahaniyarammi
jalaïndhaṇāiaṭṭhā iō taō pariyaḍantammi // SurSuCa.2

pamukkēsu disi disi caraṇatthaṁ savvavasahamahisēsu
pāraddhēsu ya takkālamuciyakiccēsu lōēṇa // SurSuCa.3

nāūṇa paṇihivasaō bhōyaṇakajjammi āulaṁ satthaṁ
satthammi tammi paḍiyā jhaḍitti bhillāṇa dhāḍitti // SurSuCa.4

[tisr̥bhiḥ kalāpakam]

[p. 45]
aviya. 

navamuggavannaaḍḍaṇaḍhakkiyaājāṇubhīsaṇasarīrā
masirāsī iva kālā kuviyakayantōvva duppicchā // SurSuCa.5

kharabībhacchasarīrā palāsapattēhiṁ vihiyasēharayā
guñjāphalaratacchā ubbhaṅkharakēsamapabbhārā // SurSuCa.6

sanaddhabaddhakavayā paṭṭhipaēsā 'vaṇaddhatōṇīrā
kannāyaḍḍhiyadhaṇuhapaṭṭhadīsantabhallōḍā // SurSuCa.7

kēvi asivaggahatthā kēvi hu karagahiyalaüḍayā avarē
gumphaṇaphēraṇasuṅkāraēhiṁ jīyaṁ va avaṇēntā // SurSuCa.8

dhiṭṭhāniṭṭhurahiyayā disō disiṁ ‘māri māri’ bhaṇamāṇā
annāyā ēva kuōvi jjhatti bhillā samāvaḍiyā // SurSuCa.9

[pañcabhiḥ kulakam]

[p. 46]
paḍiēsu taō tēsuṁ satthō savvō vi āulībhūō
bhillāṇa paürabhāvā vakkhēvā satthapurisāṇa // SurSuCa.10

aha tammi saraṇarahiē lhasijjantē samatthasatthammi
dappaparipūriyaṅgā hakkiya jampanti kēvi narā // SurSuCa.11

rē! rē! pisāyarūvā! katthiṇhiṁ jāha diṭṭhipahapaḍiyā
payaḍaha savvaṁ jaï atthi tumhamiha pōrisaṁ kimpi // SurSuCa.12

kēvi puṇa bhīruhiyayā varayā dasaṇaüḍagahiyaaṅguliṇō
hā! hā! rakkhaha rakkhaha ēvaṁ kaluṇāiṁ jampanti // SurSuCa.13

kēvi hu luṇṭijjantā iō taō taha pahammamāṇā ya
kīvā palāyaṇaṭṭhā tattha gavēsanti chiddāṇi // SurSuCa.14

kēvi kahakahavi pāviyachiddā gāḍhaṁ ca khasaphasēmāṇā
saṇiyaṁ saṇiyaṁ ōsakkiūṇa līyanti gahaṇēsu // SurSuCa.15


[p. 47]
kēvi hu vēviradēhā sịdhilīkayakacchabandhaṇā dhaṇiyaṁ
pamukkapurisayārā aṅgīkayadīṇajaṇacēṭṭhā // SurSuCa.16

paricattasayalalajjā kahakahamavi mōkkhaṇaṁ vimaggantā
tēsiṁ ciya pāvāṇaṁ, kuṇanti bahucāḍukammāṇi // SurSuCa.17

kēvi hu mayamiva bhūpaṭṭhisaṇṭhiyaṁ appayaṁ payaṁsanti
kēvi hu chuhanti gaṇṭhiṁ mahīē pakkhāṇi jōēttā // SurSuCa.18

jēvi hu iō taō indhaṇāiaṭṭhā gayāsi satthāō
tēvi hu kalayalasaddaṁ sōuṁ vaccanti dūrayaraṁ // SurSuCa.19

rē! lēha haṇaha bandhaha māraha vayaṇāiṁ bharaha dhūlīē
summanti tattha satthē disi disi ēvaṁvihā saddā // SurSuCa.20

ēyāvasarammi taō pāsittu iō taō vilumpantaṁ
bhillēhiṁ satthalōyaṁ kaïvayaniyapurisapariyariō // SurSuCa.21


[p. 48]
uppāēntō tēsiṁ āgiīē cēva cittasaṅkhōhaṁ
vasunandayakhaggakarō dhaṇadēvō ēvamullavaï // SurSuCa.22

rē! rē! pāvā! jaï atthi tumha iha kāvi dappakaṇḍūī
tā havaha majjha puraō sahasā taṁ jēṇa avaṇēmi // SurSuCa.23

mā bhaṇaha jaṁ na bhaṇiyaṁ ēsa kasavaṭṭaō supurisāṇa
na hi niyajuvaïsalahiyā purisā purisattaṇamuvēnti // SurSuCa.24

hā! dhī! dhī! ēyassa u rē! duṭṭhā! tumha purisagārassa
nāsantalōyapaṭṭhīdhāvaṇaüvaladdhāpasarassa // SurSuCa.25

ēvaṁ ca nisāmittā dōccaṁ taccaṁ samullavantassa
dhaṇadēvassullāvē suhaḍāṇavi bhūribhayajaṇagē // SurSuCa.26

rē! rē! lēha imassavi phēḍēmō dhīrayaṁ kirāḍassa
ēvaṁ samullavantā valiyā tē jhatti tayabhimuhaṁ // SurSuCa.27


[p. 49]
pattā ya āhasantā dhaṇadēvassantiyaṁ samantā tē
tikkhāsikōntatōmarabhallīhi ya pahariuṁ laggā // SurSuCa.28

dhaṇadēvōvi asaṅkō tahā payaṭṭēsu tēsu bhillēsu
tāṇamuramōḍiūṇaṁ kuṇaï niyapōrisaṁ payaḍaṁ // SurSuCa.29

jaha jaha tē bhillanarā dēnti pahārē daḍhaṁ dayāhīṇā
dhaṇadēvō uṇa taha taha abbhasiyakalō pavañcēi // SurSuCa.30

aviya pharaēṇa kēvi hu iō taō kēvi kāyakaraṇēṇaṁ
kēvi hu dūrāucciya ēntē khaggābhidhāēṇa // SurSuCa.31

kahakahavi hu bhillēhiṁ gahiō pharaēhiṁ uṭṭhahēūṇa
bhaṇiyaṁ ca tēhiṁ rē! rē! ēsō satthāhivō vaṇiō // SurSuCa.32

tā bandhiūṇa ēyaṁ akkhayadēhaṁ tu pallināhassa
appēmō jēṇēsō dēi vaṇiō dhaṇaṁ bahuyaṁ // SurSuCa.33


[p. 50]
tattō ya tēhiṁ gantuṁ pallīvaïṇō samappiō ēsō
ētthantarammi diṭṭhō dhaṇadēvō dēvasammēṇa // SurSuCa.34

tattō ya tēṇa bhaṇiō sadukkhamēvaṁ tu pallināhassa
hā! hā! sāmiya! ēsō mahāṇubhāvō sa dhaṇadēvō // SurSuCa.35

jēṇa tayā tuha taṇaō jōgiyagahiōvi mōiō āsi
dāuṁ suvannalakkhaṁ nikkāraṇavacchalēṇaṁ tu // SurSuCa.36

jayasēṇakumarajīviyadāyā dhaṇadhammasēṭṭhiputtō sō
paramuvayārī sāmiya! kahaṇu ahannēhiṁ vihiutti? // SurSuCa.37

iya dēvasammabhaṇiyaṁ sōuṁ sambhantalōyaṇō sahasā
aha bhaṇaï suppaïṭṭhō muñcaha muñcaha mahābhāgaṁ // SurSuCa.38

pāsaṭṭhiyapurisēhiṁ takkhaṇamucchōḍiyā ya sē bandhā
pallīvaïṇā tāhē avagụ̄dhō sāyaraṁ ēsō // SurSuCa.39


[p. 51]
tattō vihiyapaṇāmō takkālamuciyammi āsaṇē dinnē
pāsaṭṭhiyapurisēhiṁ, uvaviṭṭhō tattha dhaṇadēvō // SurSuCa.40

tattō ya dīhadīhaṁ nīsasiya visāyagabbhiṇaṁ ēvaṁ
lajjāvaṇamiyavayaṇō pallivaī bhaṇiumāḍhattō // SurSuCa.41

paramuvagāritti tumaṁ uvēcca kilahōsi amha daṭṭhavō
navaraṁ gihāgayassavi sāgayamēvaṁvihaṁ vihiyaṁ! // SurSuCa.42

jāyaï avagāraphalō vihiō pāvāṇaṁ ahava uvayārō
sappassa jahā dinnaṁ duddhampi visattaṇamuvēi // SurSuCa.43

pāvō ahaṁ kayagdhō suyajīviyadāyagassa jēṇajja
gihamāgayassa ēyaṁ ahammakammaṁ samāyariyaṁ // SurSuCa.44

bhaṇiyaṁ dhaṇadēvēṇaṁ kīsa imaṁ vahaha guruvisāyanti
annāṇaṁ avarajjhaï, kō dōsō ēttha tumhāṇaṁ? // SurSuCa.45


[p. 52]
daṭṭhuṁ aṇannasarisaṁ bhillavaī tassa vayaṇavinnāṇaṁ
rūvaṁ taha suyaṇattaṁ puṇōvi aïrañjiō bhaṇaï // SurSuCa.46

pēcchaha ēgammi narē kēttiyaguṇasamudaō samaṁ vasaï?
bahurayaṇā hu vasumaī saccō lōyappavāō 'yaṁ // SurSuCa.47

dhī! dhī! maha purisattaṁ dhī! dhī! maha ērisāē vittīē
niyakulakalaṅkabhūyassa majjha dhī! purisajammēṇa // SurSuCa.48

dhī! majjha jīviēṇa kukammanirayassa dhammarahiyassa
ēyārisapurisāṇaṁ luṇṭaṇakammammi nirayassa // SurSuCa.49

ēttiyamēttēṇaṁ ciya dhannō 'haṁ jaṁ mahāṇubhāvassa
akkhayadēhassa imassa daṁsaṇaṁ jhatti sañjāyaṁ // SurSuCa.50

jaï puṇa hōjja vivattī samayaṁ bhillēhiṁ jujjhamāṇassa
tā kaha majjha aünnassa hōjja pāvassa nitthārō? // SurSuCa.51


[p. 0५3]
ēmāi bahuvigappaṁ appāṇaṁ nindiūṇa tō bhaṇaï
bhō! bhō! bhillā satthē jaṁ gahiyaṁ ēttha tumhēhiṁ // SurSuCa.52

taṁ savvampi samappaha imassa dhaṇadēvanāmavaṇiyassa
tēhiṁ taṇamajjāyaṁ samappiyaṁ tassa taṁ savvaṁ // SurSuCa.53

[yugmam]
tattō sabālavuḍ̣dhē miliē lōgammi bhayavimukkammi
vajjaraï suppaïṭṭhō dhaṇadēvaṁ nēhagabbhamiṇaṁ // SurSuCa.54

ēttō gāuyamēttē sīhaguhā nāma atthi mē pallī
tīē lahumāgacchaha ajja maha pāhuṇā hōha // SurSuCa.55

bhaṇiyaṁ dhaṇadēvēṇaṁ ēvaṁ hōutti tāhē sō satthō
dhaṇadēvamaggalaggō sīhaguhaṁ jhatti sampattō // SurSuCa.56

āvāsiyassa tattō vasimāsannammi satthalōyassa
pallīvaïṇā nīō dhaṇadēvō niyayagahēmmi // SurSuCa.57


[p. 54]
abbhaṅgiūṇa vihiṇā sugandhatēllēhiṁ pavarajuvaīhiṁ
addhāṇaparissamanāsagēṇa varavāriṇā nhaviō // SurSuCa.58

ghaṇasārasārasirikhaṇḍacacciō tāhē pallināhēṇa
sahiō pavarāhāraṁ bhōttūṇa samuṭṭhiō kamasō // SurSuCa.59

kappūrapūrasahiē tambōlē āyarēṇa sē dinnē
vajjaraï dhaṇadēvō suhāsaṇatthō imaṁ vayaṇaṁ // SurSuCa.60

ēsā hu tāva pallī āvāsō nigdhiṇassa lōyassa
tubbhēvi tassa pahuṇō aṇannasōjjannadayakaliyā // SurSuCa.61

ēsō na sammajōgō ahivaïbhiccāṇa maha ṭhiyaṁ cittē
jaṁ sōyasaccadakkhinnavajjiyāṇaṁ imaṁ ṭhāṇaṁ // SurSuCa.62

bhillāṇaṁ nāhāvi hu jaṁ ērisaguṇagaṇēṇa sañjuttā
ēyaṁ maṇammi bhāvaï mahantamacchērayaṁ majjha // SurSuCa.63


[p. 55]
asarisasōjannajuyā tumhē ēyāē vasaha pallīē
uttamanarāvi hōuṁ sāhaha maha kēṇa kajjēṇa? // SurSuCa.64

tō bhaṇaï supaïṭṭhō kiṁ kahiēṇaṁ imēṇa dhaṇadēva!
vañcaṇamavamāṇaṁ ciya maïjuttō nō pagāsējjā // SurSuCa.65

tahavi hu bhaṇāmi mā hōu tujjha abbhatthaṇā imā vihalā
ēgaggamaṇō hōuṁ sāhijjantaṁ nisāmēhi // SurSuCa.66

niccaṁ pamuiyanaranāriputragāmāvalīē ramaṇīō
bahudivasavannaṇijjō aṅgō nāmēṇa dēsō 'tthi // SurSuCa.67

tammi ya puraṁ purāṇaṁ pavaraṁ suranayarasarisariddhillaṁ
bhayaḍamarakaravimukkaṁ siddhatthapuranti vikkhāyaṁ // SurSuCa.68

tammi ya mayandhariukaraḍikaraḍanibbhēyaṇammi pattaṭṭhō
kambunnayasuggīvō suggīvō nāma naranāhō // SurSuCa.69


[p. 56]
sayalōrōhapahāṇā sundarasaradindubimbasamavayaṇā
buddhīē aṇannasamā kamalā nāmēṇa sē dēvī // SurSuCa.70

tīē saha visayasōkkhaṁ aṇuhavamāṇassa taha ya rajjadhuraṁ
puvvabhavapunnapāyavasamappiyaṁ pālayantassa // SurSuCa.71

vaccantēsu diṇēsuṁ tīē dēvīē aha ahaṁ puttō
jāō kayaṁ ca nāmaṁ vihiṇā maha suppaïṭṭhotti // SurSuCa.72

lālijjantō pañcahiṁ dhāīhiṁ kamēṇa vaḍḍhamāṇō 'haṁ
sañjāō pañcavarisō māupiūṇaṁ kayāṇandō // SurSuCa.73

ētthantarammi gimhē santāviyamahiyalē vaïkkantē
nivvaviyamahīvị̄dhō rasantasālūrasaṅghāō // SurSuCa.74

pavahantabahalavāhiṇikhalahalasaṁsaddabahiriyadigantō
gajjantagahirajalaharadaṁsaṇanaccantasihinivahō // SurSuCa.75


[p. 57]
papphullaphullasōhiyanīvōhavirāyamāṇavaṇaniyarō
mucakundakuḍayasandiyarayagabbhiṇavāiyasamīrō // SurSuCa.76

puliṇapaïṭṭhiyabālayakayavāluyadēulēhiṁ ramaṇīō
karisayajaṇapārambhiyahalaüttayacacciyabaïllō // SurSuCa.77

harisavasahasirapāmara disi disi cabbhattabhūrikēyārō
pattō vāsārattō kaddamadullaṅghamaggillō // SurSuCa.78

[pañcabhiḥ kulakam]
ēyārisammi navapāusammi pattammi annadivasammi
naranāhō suggīvō vihiṇā kayabhōyaṇō santō // SurSuCa.79

candaṇacacciyadēhō parihiyamiusaṇhanimmaladugūlō
tambōlavaggahatthō samāgatō dēvibhavaṇammi // SurSuCa.80

[yugmam]
sattatalē pāsāē ārụ̄dhō uvarimāē bhūmīē
dēvīē kayaviṇaō maharihasējjāē āsīṇō // SurSuCa.81


[p. 58]
khaṇamēgamacchiūṇaṁ parihāsakahāhimpiyayamāē saha
siyavasaṇacchāiyāē kōmalatūlīē pāsuttō // SurSuCa.82

tatō ya sajalajalaharagañjiyasaddēṇa naṭṭhaniddō sō
uṭṭhittuṁ saṁniviṭṭhō nijjūhagasaṇṭhiyamasūrē // SurSuCa.83

addhāsaṇē niviṭṭhā kamaladēvīvi tāhē narapahuṇō
vajjaraï taō rāyā harisavasullasiyarōmañcō // SurSuCa.84

maha (naha) saṅgamagaruyasamullasantamaṇaharapaōharā jhatti
pēccha piē! sañjāyā tujjha saricchā kubēradisā // SurSuCa.85

taralattaṁ nayaṇāṇaṁ kuḍilattaṁ sutaṇu! tujjha kēsāṇaṁ
aṇukaraï pēccha vijjū ghaṇamajjhē cigicigāyantī // SurSuCa.86

annaṁ ca piya! pēcchasu paribbhamantēhiṁ indagōvēhiṁ
najjaï pāusalacchī pacunniyā mahīyalē paḍiyā // SurSuCa.87


[p. 59]
pāusanarindanavasaṅgamammi jāyammi bhūmimahilāē
hariyaṅkuracchalēṇaṁ pēcchasu rōmañcaō jāō // SurSuCa.88

niṭṭhura karapasarēṇaṁ imēṇa santāviā imā puhaī
iya rōsēṇava ruddhō ghaṇēhiṁ sūrassa karapasarō // SurSuCa.89

maha āgamēvi piyavirahiyāṇa mahilāṇa kiṁ na phuṭṭāiṁ
hiyayāiṁ sāmarisaṁ vijjujjōēṇa jōēi // SurSuCa.90

nāuṁ maha āgamaṇaṁ tahavi hu kiṁ calliyā piyā mōttuṁ
gajjantō rōsēṇava pahiyāṇaṁ dalaï hiyayāiṁ // SurSuCa.91

dhavalabalāyādạ̄dhō vijjulayācavaladīhajīhālō
kasaṇaśarīrō dhāvaï pahiyāṇaṁ pāusapisāō // SurSuCa.92

pēccha suracāvaniggayadhārābāṇēhiṁ virahihiyayāiṁ
vindhantō uvahasaïva pañcasaraṁ pañcasarasahiyaṁ // SurSuCa.93


[p. 60]
ētthantarammi dēvī naranāhaṁ bhaṇaï harisitā santī
sēsaüūṇa naravara! abbhahiō pāusō ēsō // SurSuCa.94

mōttūṇa virahiṇijaṇaṁ suhaō jaṁ ēsa kāmuyajaṇassa
pāmaravacchataṇōsahipamuhāṇaṁ tahaya jīvāṇaṁ // SurSuCa.95

aha bhaṇaï puhaïnāhō īsiṁ hasēūṇa, dēvi! taṁ saccaṁ
āhīṇaṁ sañjāyaṁ jaṁ summaï ēttha lōgammi // SurSuCa.96

dhāyā purisā pēcchanti āyārā dhāyacaṁ disāvalayaṁ
taha dēvi! tumaṁ suhiyā savvaṁ suhiyanti mannēsi // SurSuCa.97

savvēvi dēvi! uuṇō saünnalōyassa honti suhahēū
punnavihūṇāṇa puṇō pāusasamaōvi duhahēū // SurSuCa.98

ō! pēccha pēccha sundari! addhasamārammi jarakuḍīrammi
ōghasarasayavirāiyavirāiyaḍimbhasamūhē ruyantammi // SurSuCa.99


[p. 61]
niyayaghariṇīē bāḍhaṁ cōijjantō puṇō puṇō varaō
āvaraṇarahiyadēhō hammantō vāridhārāhiṁ // SurSuCa.100

uddhusiyarōmakūvō sīyalaanilēṇa saṅkuiyagattō
ēsō dariddapurisō kahakahavi samāraï kuḍīraṁ // SurSuCa.101

[tisr̥bhiḥ kulakam]
ōlambiyakannajuyaṁ hammantaṁ guruyavāridhārāhiṁ
ōluggabhaggadēulakōṇagayaṁ rāsabhaṁ niyasu // SurSuCa.102

taha pēccha imaṁ sundari! suṇahaṁ cullīē sunnagēhammi
sīēṇa kuṇukuṇantaṁ kharakharakhaḍḍaṁ khaṇēmāṇaṁ // SurSuCa.103

taha pēccha jarabaïllā jalaharadhārāvalīhi hammantā
īriyāsamiuvva muṇī vaccanti mahiṁ palōēntā // SurSuCa.104

sēvāliyabhūmitalē phillusamāṇā ya thāmathāmammi
hatthagayalaṭṭhikhaṇḍā bhikkhaṁ pariyaḍaï jararōrō // SurSuCa.105


[p. 62]
ēvaṁ ca jāva sāhaï dēvīē tāva kañcuī jhatti
pāyavaḍaṇuṭṭhiō aha vasudattō bhaṇiumāḍhattō // SurSuCa.106

dēvēṇa jō u puvviṁ paṭṭhaviō āsi campanayarīē
sirikittivammarannō dūō dāmōdarō nāma // SurSuCa.107

sō dēvapāyadaṁsaṇasuhakaṅkhī āgaō duvārammi
ciṭṭhaï, ēvaṁ ca ṭhiē dēvō pamāṇanti taṁ sōccā // SurSuCa.108

diṭṭhīē āpucchiya dēviṁ sahasatti uṭṭhiō rāyā
atthāṇamaṇḍavassa u āsannō jāva sampattō // SurSuCa.109

tāva ya vijjucamukkāraṇantaraṁ caṇḍacaḍaḍasaṁsaddō
āsannō sañjāō bhēsiyanaranārisaṅghāō // SurSuCa.110

[tisr̥bhiḥ kulakam]
tayaṇantaraṁ ca mahāhāravasaṁmīsaṁ samuṭṭhiyaṁ saddaṁ
dēvīgihammi sōuṁ sahasā valiō mahīnāhō // SurSuCa.111


[p. 63]
vajjaraï dēvidhāvī ruyamāṇī dhagdharēṇa saddēṇa
naravara! muṭṭhā muṭṭhā dēvī vijjūē daddhatti // SurSuCa.112

daṭṭhūṇa bhūmipaḍiyaṁ dēvīdēhaṁ jiēṇa paricattaṁ
hā! hā! hatti bhaṇantō rāyā mucchāvasaṁ pattō // SurSuCa.113

daṭṭhūṇa bhūmipaḍiyaṁ naranāhaṁ mucchiyaṁ vigayacēṭṭhaṁ
bhūritarō sañjātō pariyaṇaakkandasaddōvi // SurSuCa.114

pāsaṭṭhiyapurisēhiṁ sīyalapavaṇāiyammi vihiyammi
rāyāvi vigayamucchō vilaviumēvaṁ samāḍhattō // SurSuCa.115

hā vallahi! hā sāmiṇi! hā jīviyadāyagē! visālacchi!
hā maha hiyayanivāsiṇi! hā! kattha gayā mamaṁ mōttuṁ? // SurSuCa.116

hā gōradēṁhi! hā pihupaōharē! hā sukōmalasarīrē!
hā kaha nigghiṇavihiṇā tuha uvariṁ pāḍiyā vijjū? // SurSuCa.117


[p. 64]
ghaṇasāraghusiṇacaccaṇaüciyasarīrammi kaha ṇu hayavihiṇā
vijjūnivāō vihiō majjha aünnēhiṁ pāvēṇa? // SurSuCa.118

hā dēvi tujjha virahē nāranārīsaṅkulaṁ imaṁ nayaraṁ
uvvasiṁyanayarasarisaṁ aḍavisamāṇaṁ ca paḍihāi // SurSuCa.119

kila dēvi! taṁ bhaṇantī tuha virahē acchiuṁ na sakkēmi
taṁ kaha ahaṁ ahannō tumaē sahasā pariccatō // SurSuCa.120

hā! kiṁ na kimpi jampasi kiṁvā taṁ suyaṇu! majjha ruṭṭhā si
kiṁva maē avaraddhaṁ sundari! taṁ majjha sāhēsu? // SurSuCa.121

taṁ ciya maha vallahiyā nēhō maha natthi annaïtthīsu
tujjha kaē paricattō sayalō ōrōhanārijaṇō // SurSuCa.122

tahavi tumaṁ kiṁ sundarī! nibbhararattassa dēsi nālāvaṁ?
tā pasiya pasiya sāmiṇi! uṭṭhiya maha dēsu paḍivayaṇaṁ // SurSuCa.123


[p. 65]
ēmāi jāva vilavaï vivihaṁ rāyā sakaluṇasaddēṇa
tāva ahaṁ sampattō rōvantō tattha dhaṇadēva! // SurSuCa.124

ucchaṅgē viṇivēsiya mamaṁ taō gāḍhakaluṇasaddēṇa
taṁ cēva palavamāṇō sudīharaṁ ruvaï bālōvva // SurSuCa.125

ētthantarammi mantī sumaīnāmō bhaṇaï naranāha
dēva! alaṁ runnēṇa mayakiccaṁ kuṇaha dēvīē // SurSuCa.126

bhaṇaï taō naranāhō candaṇadārūṇi bāhiṁ nīṇēha
dēvīē jēṇa samayaṁ ahampi aggīē vissāmi // SurSuCa.127

tō bhaṇaï sumaïmantī kāyarajaṇacēṭṭhiēṇa kiṁ imiṇā
maraṇa 'jjhavasāaiṇaṁ, avalambasu dhīra! dhīrattaṁ // SurSuCa.128

maraṇēṇa tujjha naravara! dēsō savvōvi hōi jaṁ gammō
paḍivakkhanaravarāṇaṁ bālō taha supaïṭṭhotti // SurSuCa.129


[p. 66]
dēvāṇaṁ bambhaṇāṇa ya ligīṇaṁ taha pāgayajaṇassa
dhammakiriyāō savvā vahanti dēvē dharantammi // SurSuCa.130

mahilāmēttassa kaē na hu juttaṁ tumha uttamanarāṇa
asamañjasamāyariuṁ vinnāyajagassabhāvāṇaṁ // SurSuCa.131

aviya niruvakkamakāyassavi usabhajiṇindassa āidēvassa
maraṇaṁ jāyaṁ jaïyā kā gaṇaṇā annamaṇuēsu? // SurSuCa.132

nijjiyapaḍivakkhassavi chakkhaṇḍamahīsarassa bharahassa
jaïyā jāyaṁ maraṇaṁ kā gaṇaṇā annamaṇuēsu // SurSuCa.133

garuyaparakkamanijjiyariubalapāikkaccakkakayarakkhā
sōṇḍīrā naravaïṇō sōmajasā ' 'iccajasapamuhā // SurSuCa.134

jaï tāva tē ya nihāyā pāvakayantēṇa nigghiṇamaṇēṇa
anivāriyapasarēṇaṁ kā gaṇaṇā annalōyammi? // SurSuCa.135

[yugmam]

[p. 67]
jēsimpi ya tittīsaṁ āuyamudahīṇa pavaradēvāṇaṁ
tēsimpi hōi cavaṇaṁ kā gaṇaṇā annasattēsu? // SurSuCa.136

bhavaṇavaïvāṇamantarajōisiyāṇaṁ vimaṇavāsīṇaṁ
jaï nāma hōi cavaṇaṁ kā gaṇaṇā maṇuyalōyammi? // SurSuCa.137

sō kōvi natthi jīvō tilōyamajjhammi jō vasaṁ na gaō
maccussa pāvamaïṇō mōttuṁ siddhē suhasamiddhē // SurSuCa.138

iya kālakavaliyaṁ pēcchiūṇa sayalampi tihuaṇaṁ dēva!
jāyammi dēvimaraṇē kiṁ sōgaṁ kuṇaha vihalaṁ tu? // SurSuCa.139

jujjaï kāuṁ sōgō maraṇaṁ jaï hōjja tīē ēkkāē
sāhāraṇammi maraṇē kō sōgō kiṁva runnēṇa? // SurSuCa.140

aïtaṇutaṇaggasaṅgayajalalavatullammi jīviyavvammi
niddāsaṅgē jaṁ puṇa uṭṭhijjaï taṁ mahacchariyaṁ // SurSuCa.141


[p. 68]
iya lōyassa sarūvaṁ kuviyakayantassa ērisaṁ daṭṭhuṁ
dēvimaraṇammi naravara! na hu juttaṁ sōgakaraṇanti // SurSuCa.142

ēvaṁ ca bahuvigappaṁ bhaṇiō sō sumaïṇā naravarindō
takkāluciyaṁ savvaṁ maïkiccaṁ kuṇaï dēvīē // SurSuCa.143

kaïvayadiṇāiṁ paricattalōyasambhāvaṇāivāvārō
gahagahiō iva ciṭṭhaï rāyā dēvīē sōgēṇa // SurSuCa.144

sumaïmuhēhiṁ tāvaya nāṇāvihasōyamōyaṇapaḍūhiṁ
bōhijjantō girāhiṁ jāō kālēṇa gayasōgō // SurSuCa.145

nāūṇa aṭṭhavarisaṁ mamaṁ taō garuyaputtanēhēṇa
saṅgahiya uvajjhāyaṁ gāhēi kalāṇasandōhaṁ // SurSuCa.146

gahiē kalākalāvē gāmasahassaṁ tayā mahaṁ dinnaṁ
maha daṁsaṇēṇa rāyā sāhāraï dēvivirahampi // SurSuCa.147


[p. 0५9]
aha annayā kayāivi atthāṇagayassa rāiṇō jhatti
paṇamiya duvāravālō vajjaraï sūhavō ēvaṁ // SurSuCa.148

campāpurīō sāmiya! mahantaō kittidhammanaravaïṇō
dēvassa daṁsaṇatthaṁ ciṭṭhaï paḍihārabhūmīē // SurSuCa.149

sigghaṁ pavēsasutti ya bhaṇiē sō rāiṇā aṇunnāō
āgamma vihiyaviṇaō uvaviṭṭhō uciyaṭhāṇammi // SurSuCa.150

tambōlāipayacchaṇapuvvaṁ sō rāiṇā samullaviō
āgamakāraṇaṁ bhō! sāhasu tō bhaṇiumāḍhattō // SurSuCa.151

campāē puravarīē supasiddhō cēva dēvapāyāṇaṁ
vitthāriyavimalakittī rāyā sirikittidhammō 'tthi // SurSuCa.152

nijjiyasurindasundarirūvātisayā samatthamahilāṇa
abbhahiyā sē dēvī kittimaī lōyavikkhāyā // SurSuCa.153


[p. 70]
tīya dhūyā sōhaggarūvaviṇṇāṇagāravagdhaviyā
pāyālakannayasamā kaṇayavaī nāma varakannā // SurSuCa.154

sampattajōvvaṇā sā ābharaṇavibhūsiyā piusayāsē
paṭṭhaviyā māūē taduciyavaradāṇaaṭṭhāē // SurSuCa.155

āgamma pāyapaḍiyā piuṇā sā saharisaṁ niucchaṅgē
viṇivēsiya avagụ̄dhā bhaṇiyā ya imaṁ tu sā kannā // SurSuCa.156

putti! niyahiyayaïṭṭhaṁ sāmantamahantayāṇa majjhammi
sāhasu jēṇa tuhaṁ sō kijjaï bhattā, kimannēṇaṁ? // SurSuCa.157

ēvaṁ piuṇā bhaṇiyā lajjāē ahōmuhī ṭhiyā bālā
puṇaruttaṁ puṭṭhāvi hu na kiñci paḍiuttaraṁ dēi // SurSuCa.158

tō cintiuṁ payattō ēyā lajjāluyā imā varaī
na hu sakkaï vajjariuṁ ēsō maha tāya! iṭṭhotti // SurSuCa.159


[p. 71]
tā cintēmi sayaṁ ciya aṇurūvamimīē pavarabhattāraṁ
vinnāṇarūvasampayakaliyaṁ varavaṁsaüppannaṁ // SurSuCa.160

khaṇamēgamacchiūṇaṁ rāyā cintāurō bhaṇaï tattō
putti! tuha rūvasarisō bhattā laddhō maē iṇhiṁ // SurSuCa.161

siddhatthapurē rāyā suggīvō nāma maha paraṁ mittaṁ
tassa tumaṁ gaccha lahuṁ sayaṁvarā, ēttha kiṁ bahuṇā? // SurSuCa.162

ēvaṁ ca bhaṇiyamēttē sā kannā dēva! tumha nāmēṇa
nisuēṇaṁ ciya jāyā harisavasullasiyarōmañcā // SurSuCa.163

nāūṇa tīē bhāvaṁ rāyā sampēkkhiuṇa maha vayaṇaṁ
vajjaraï, taṁ mahābala! vaccasu siddhatthanayarammi // SurSuCa.164

ghēttuṁ sayaṁvaramimaṁ kaṇagavaïṁ bhūribhūisañjuttaṁ
kaïvayabalasañjuttō sōhaṇatihikaraṇanakkhatō // SurSuCa.165

[yugmam]

[p. 72]
jaṁ āṇavēsi bhaṇiuṁ tattō haṁ taṁ gahīya sañcaliō
jāva ya kamēṇa ēttō jōyaṇamēttammi sampattō // SurSuCa.166

ajja rayaṇīvirāmē kaïvayaturaēhiṁ vēgavantēhiṁ
uggiliya āgaō huṁ tumhāṇa piyaṁ nivēēmi // SurSuCa.167

dēva! mahamēyamāgamaṇakāraṇaṁ pucchiyaṁ hi jaṁ tumaē
ēvaṁ cavatthiyammi sampaï dēvō pamāṇanti // SurSuCa.168

harisāūriyahiyaō aha rāyā bhaṇaï pariyaṇaṁ niyayaṁ
mahayā vicchaḍḍēṇaṁ nayarē kannaṁ pavēsēha // SurSuCa.169

tō pariyaṇēṇa sammaṁ tahatti sampāḍiyammi vayaṇammi
sōhaṇalaggē rannā pariṇīyā tattha kaṇagavaī // SurSuCa.170

sā rannō kaṇagavaī kālēṇa aīva vallahā jāyā
maha māūē ṭhāṇē vihiyā aha paṭṭabaddhā sā // SurSuCa.171


[p. 73]
aïvallahampi vīsaraï māṇūsaṁ dēsakālaantariyaṁ
vallīsamaṁ hi pimmaṁ jaṁ āsannaṁ tahiṁ caḍaï // SurSuCa.172

vaccanti vāsarāiṁ maha piuṇō tīē gāḍharattassa
sịdhilīkayasēsōrōharamaṇigamaṇāicēṭṭhassa // SurSuCa.173

aha annayā kayāivi kaṇagavaīē suō samuppannō
surahotti vihiyanāmō pattō sō kumarabhāvammi // SurSuCa.174

annadiyahammi ēyaṁ ēgantē bhaṇaï kaṇagavaī dēvī
juvarāyapaē kiṁ navi ahisiccaï dēva! mē puttō // SurSuCa.175

tō bhaṇaï naravarindō jēṭṭhē puttammi suppaïṭṭhammi
vijjantē na hu juttaṁ juvarāyaṁ ṭhāviuṁ surahaṁ // SurSuCa.176

bhaṇiyaṁ dēvīē taō jēṭṭhaṭṭhavaṇē nihōḍaü kō ṇu?
jaï tujjha ahaṁ daïyā tā surahaṁ kuṇasu juyarāyaṁ // SurSuCa.177


[p. 74]
tāhē rannā bhaṇiyaṁ suṭṭhuṁ piyā taṁ sulōyaṇē! majjha
kintu imassa 'ṇurattā sāmantamahantayā savvē // SurSuCa.178

taha ēsō susamatthō ēvaṁ vihiē vihējja taṁ kimpi
avamāṇiō hu jēṇaṁ mamāvi rajjaṁ avaharējjā // SurSuCa.179

tō bhaṇaï hasiya dēvī ērisasattēṇa kaha tumaṁ vihiṇā
piyayama! rāyā vihiō navari kirāḍō kaō hontō? // SurSuCa.180

jēṇēva suppaïṭṭhō ērisaō ukkaḍō payāvēṇa
tēṇēva imaṁ sigghaṁ kaṭṭhaharē khivasu jattēṇa // SurSuCa.181

tattō ya majjha puttaṁ juvarāyaṁ ṭhāviuṁ payattēṇa
acchasu vigayāsaṅkō rajjaṁ ca mamaṁ ca māṇantō // SurSuCa.182

ēvaṁ dēvīvayaṇaṁ sōuṁ paḍiuttaraṁ adāūṇaṁ
rāyā samuṭṭhiūṇaṁ atthāṇē gantumuvaviṭṭhō // SurSuCa.183


[p. 75]
ēyaṁ ca dēvivayaṇaṁ sūhaviyānāmiyāē cēḍīē
pacchannē sōūṇaṁ savvaṁ dhaṇadēva! maha siṭṭhaṁ // SurSuCa.184

taṁ sōuṁ maha vigappō cittē ēyārisō samuppannō
kiṁ kaṇagavaīē vuttō karējja ēvaṁ piyā majjha? // SurSuCa.185

ahavā na gaṇanti puvvanēhaṁ na ya nīiṁ nēya lōyaavavāyaṁ
na ya bhāviāvayāō purisā mahilāṇa āyattā // SurSuCa.186

tā jā na kimpi annaṁ dēvīvayaṇāō maha piyā kuṇaï
tāva ahiṭṭhēmi sayaṁ rajjaṁ, piyaraṁ viṇāsēttā // SurSuCa.187

ahava na ēyaṁ juttaṁ vivēyajuttassa majjha kāuṁ jē
tā bandhiūṇa piyaraṁ kaṭṭhaharagayaṁ aṇucarāmi // SurSuCa.188

kiṁvā kaṇagavaïṁ ciya saha surahēṇaṁ nayāmi jamavayaṇē
kiṁvā kaṭṭhaharammi dōnnivi ghēttēmi bandhaüṁ? // SurSuCa.189


[p. 76]
ahavā kiṁ maha imiṇā pēkkhāmō tāva jaṁ piyā kuṇaï
adiṭṭhapāṇiyammi na hu juttaṁ pāṇahummuyaṇaṁ // SurSuCa.190

aha rāyā maha uvariṁ diṇē diṇē piyayamāē bhannantō
jāō sịdhilasiṇēhō kannavisaṁ jaṁ mahantavisaṁ // SurSuCa.191

sahasatti annadiyahē kimpi misaṁ dāviūṇa maha rannā
hariyaṁ gāmasahassaṁ dinnaṁ lahukhēḍayaṁ ēkkaṁ // SurSuCa.192

sañjāyaamarisēṇaṁ tāhē maē cintiyaṁ durāyāraṁ
mārēūṇa ēyaṁ rajjamahiṭṭhēmi, kiṁ bahuṇā? // SurSuCa.193

ahavā na puvvapurisēhiṁ majjhaṁ vaṁsē kayaṁ imaṁ pāvaṁ
tamahampi kaha karōmī asārarajjassa kajjēṇa? // SurSuCa.194

mahilāvayaṇēṇa imō rāgandhō kuṇaï, kuṇaü annāyaṁ
maha puṇa vivēyajuttassa handi! na hu ērisaṁ juttaṁ // SurSuCa.195


[p. 77]
tā kiṁ karēmi iṇhiṁ avamāṇaṁ tāva dūsahaṁ piuṇō
appavahōvi na juttō dēsaccāō paraṁ juttō // SurSuCa.196

gantūṇamannadēsaṁ tamhā sēvāmi annanaranāhaṁ
huṁ tampi hu nahu juttaṁ avamāṇapayaṁ hi sēvatti // SurSuCa.197

suggīvanarindasuō juyarāyā āsi ēsa riddhijuō
sampaï puṇa vaṇṭhōiva kaha sēvaṁ kuṇaï bhiccāṇa? // SurSuCa.198

ēmāivayaṇavittharavajjaraṇasamujjaēṇa lōēṇaṁ
daṁsijjantō riūṇa kahaṁ gēhēsuṁ paribhamissaṁ? // SurSuCa.199

tamhā kaïvayaniyapurisaparigaō akayaannajaṇasēvō
gantuṁ ciṭṭhāmi ahaṁ kammivi paccantadēsammi // SurSuCa.200

jā jīvaï ēsa piyā ēyammi mayammi puṇa jahā juttaṁ
taïya cciya kāhāmō kiṁ iṇhiṁ tīē cintāē? // SurSuCa.201


[p. 78]
ēvaṁ viṇicchiyamaī kaïvayapiyapariyaṇēṇa pariyariō
sāmantamantipuranāyagēhiṁ rannā ya annāō // SurSuCa.202

nīhariō tattō haṁ kamēṇa aha pāviuṁ imaṁ palliṁ
sīhaguhaṁ nāmēṇa acchiumēīē pāraddhaṁ // SurSuCa.203

miliyā majjha aṇēgē bhillā cōrā kukammanirayā ya
tēhiṁ parivāriō haṁ sampaï pallīvaī jāō // SurSuCa.204

taṁ jaṁ tumaē puṭṭhaṁ tumhāṇaṁ kaha ṇu ēttha āvāsō
uttamanarāṇa pāviṭṭhalōyajōgāē pallīē? // SurSuCa.205

ēyaṁ saṅkhēvēṇaṁ kahiyamavatthāṇakāraṇaṁ ēttha
taṁ tuha dhaṇadēva! maē garuyasiṇēhēṇa savvampi // SurSuCa.206

bhaṇiyaṁ dhaṇadēvēṇaṁ avvō! jaṇaōpi ērisaṁ kuṇaï
avamāṇaṁ puttāṇaṁ dhī! dhī! saṁsāravāsassa // SurSuCa.207


[p. 79]
so cciya kajjavasēṇaṁ vallahaō hōi ēttha saṁsārē
kāraṇavasēṇa sōvi hu riuvva vēsō jaṇō hōi // SurSuCa.208

paramatthaō na kōvi hu piō va sattū va atthi lōgammi
naï māyā nēya piyā sakajjavasaō jaṇō savvō // SurSuCa.209

puttōvi sattusarisō dīsaï niyakāraṇē apujjantē
piuṇā suviṇīōvi hu dhiratthu saṁsāravāsassa // SurSuCa.210

taṁ ciya kumāra! mahappā taṁ ciya pasamassa laddhaparamatthō
taṁ ciya vivēyajuttō tumae cciya maṇḍiyā vasuhā // SurSuCa.211

piuṇā 'vamāṇiōvi hu annaṁ asamañjasaṁ akāūṇaṁ
santammi balē tahavi hu dēsaccāō kaō jēṇa // SurSuCa.212

ēmāivayaṇavittharaavarōpparavaḍḍhamāṇanēhāṇaṁ
tāṇaṁ pañca va satta va vōlīṇā vāsarā jāva // SurSuCa.213


[p. 80]
tāvaya samatthasatthaṁ daṭhṭhūṇaṁ gamaṇaücchugībhūyaṁ
dhaṇadēvō āpucchaï gamaṇatthaṁ suppaïṭṭhaṁ taṁ // SurSuCa.214

tumha viōgō dūsahō ēsō satthō samucchugībhūō
taṁ kumārō! amha jāyaṁ ēttha taḍī ēttha vagghotti // SurSuCa.215

ēēṇaṁ ciya nēcchanti sāhavō sajjaṇēhiṁ saṁsaggiṁ
jamhā viōgavihuriyahiyayassa na ōsahaṁ annaṁ // SurSuCa.216

[yugmam]
jahavi hu vahaï na jīhā ērisavayaṇē samullavijjantē
tahavi hu bhaṇāmi muñcasu gacchāmō sampayaṁ amhē // SurSuCa.217

tā kimpi cintiūṇaṁ khaṇantaraṁ dīhara ca nīsasiuṁ
vajjaraï suppaïṭṭhō savisāyaṁ ērisaṁ vayaṇaṁ // SurSuCa.218

amhārisēhiṁ gihamāgayāṇa tumhārisāṇaṁ suyaṇāṇaṁ
kō uvayārō kīraü ērisaṭhāṇē vasantēhiṁ? // SurSuCa.219


[p. 81]
tahavi hu bhaṇāmi kiñcivi kāyavvō nēva patthaṇābhaṅgō
jēṇa parakajjasāhaṇanirayā khalu sajjaṇā honti // SurSuCa.220

tattō phurantanimmalama ūhavicchu riyadasadisā ' 'bhōgō
ēkkōvi aṇēgaguṇō pavaramaṇī tassa uvaṇīō // SurSuCa.221

daṭṭhuṁ divvamaṇiṁ taṁ dīsantāṇēyalakkhaṇaṁ vimalaṁ
viyasiyalōyaṇajualō aha dhaṇadēvō imaṁ bhaṇaï // SurSuCa.222

ērisapavaramaṇīṇaṁ maṇussakhēttammi sambhavō natthi
navaraṁ jaï suralōgē havējja na hu annakhēttammi // SurSuCa.223

ēvaṁ viṇicchiyammivi tahavi hu kōūhalaṁ mahaṁ hiyaē
tō bhaṇasu kaha ṇu jāyā sampattī tumha ēyassa? // SurSuCa.224

tō bhaṇaï suppaïṭṭhō sammaṁ hi viṇicchiyaṁ tumē bhadda!
māṇusakhēttasamutthō na hōi ēsō maṇī tāva // SurSuCa.225


[p. 82]
kintu suralōgajāō ēsō sampāviō jahamhēhiṁ
taṁ ēgamaṇō hōu jaï kōugamatthi tō suṇasu // SurSuCa.226

puvvaṁ ēgammi diṇē pabhāyasamayammi gahiyakōdaṇḍā
caliō kaïvayaniyapurisaparigaō migavahaṭṭhāē // SurSuCa.227

uttaradisāmuhō haṁ gāumēttammi bhūmibhāgammi
ghaṇapattalataruvarasaṅkulami viyarāmi jāva vaṇē // SurSuCa.228

tāva ya nisuō saddō dūsahagurudukkhasūyaō kaluṇō
āgāsē mahilāē saghaggharaṁ rōyamāṇīē // SurSuCa.229

[yugmam]
hā! kaha majjha nimittē piyayama! atigaruyaāvayaṁ pattō?
hā! ajjaütta! iṇhiṁ tuha virahē natthi maha jīyaṁ // SurSuCa.230

tadaṇantaraṁ ca kēṇavi hakkiya aïniṭṭhuraṁ samullaviyaṁ
kattō maha vasagāē sāhārō tujjha ēēṇa? // SurSuCa.231


[p. 83]
taṁ sōūṇaṁ majjhaṁ maṇammi kōūhalaṁ samuppannaṁ
jāva ya dōṇṇi va tiṇṇi va vaccāmi payāiṁ tā nisuō // SurSuCa.232

ēgammi vaṇaniguñjē adissamāṇassa kassavi narassa
gurudukkhasūyaṇaparō mandō nitthaṇaṇasaṁsaddō // SurSuCa.233

[yugmam]
tattō mahantakōūhalēṇa tattōmuhō ahaṁ caliō
pēcchāmi sambalitaruṁ saralaṁ uttuṅgamaïgaruyaṁ // SurSuCa.234

daṁsaṇamēttuppāiyaaïgaruyabhaēhiṁ rattanēttēhiṁ
kasiṇasarīrasamubmūyabhūripahābhariyagayaṇēhiṁ // SurSuCa.235

nimmalamaṇivalayasamucchalantakantīē payaḍavayaṇēhiṁ
gururōsavasaviyambhiyaphāraphaṇāghōrabhuyagēhiṁ // SurSuCa.236

dīharalalantajīhāsahassavipphuraṇabhīijaṇagēhiṁ
asarisaamarisavasavippamukkaphuṅkārasaddēhiṁ // SurSuCa.237


[p. 84]
aïgaruyapannagēhiṁ samantaō vẹ̄dhiyō aṇēgēhiṁ
ēgō divvāgārō purisō diṭṭhō ahē tassa // SurSuCa.238

[catasr̥bhiḥ kalāpakam]
aïdūsahaviyaṇāvasavimukkapuṇaruttamandahuṅkāraṁ
ākaṇṭhavẹ̄dhiyaṁ taṁ daṭṭhuṁ purisaṁ maē bhaṇiyaṁ // SurSuCa.239

dhī! dhī! hayavihiṇō vilasiyassa asamikkhiyassa ēyassa
ēyārisēvi purisē ērisadukkhaṁ karēntassa // SurSuCa.240

ēmāi maē paridēviyammi bhaṇiyaṁ imaṁ taō tēṇaṁ
alamimiṇā tē paridēviēṇa suṇa tāva maha vayaṇaṁ // SurSuCa.241

ciṭṭhaï cūḍāē mahaṁ majjhē baddhō phurantakiraṇillō
divvō maṇīṇa pavarō maṇī bhuyaṅgōhaviddavaṇō // SurSuCa.242

jassa pabhāvēṇa imē ḍasiumaṇāvi hu cayanti nō ḍasiuṁ
ghōravisāvi hu sappā sappanti na baddhavayaṇavva // SurSuCa.243


[p. 85]
taṁ ghēttūṇaṁ varamaṇiṁ siñcasu salilēṇa tēṇa tō pacchā
acchōḍēsu bhuyaṅgē aṅgavilaggē mahamaṇēgē // SurSuCa.244

āmanti bhaṇantēṇaṁ tavvayaṇaṁ sāyaraṁ kayaṁ savvaṁ
acchōḍiyā jalēṇaṁ jhatti vilīṇā aha bhuyaṅgā // SurSuCa.245

aviya maṇisalilēṇaṁ sittā khaṇēṇa savvēvi pāviyā vilayaṁ
kharajālāvalijalaṇōvatāviyā mayaṇapiṇḍavva // SurSuCa.246

aha sō paṇaṭṭhaviyaṇō sīyalataruchāhiyāē uvaviṭṭhō
mahapurisakayasukōmalakisalayasañchaṇṇasantharaē // SurSuCa.247

ābhaṭṭhō paḍhamaṁ ca tēṇa ahayaṁ kattō tumaṁ āgatō,
kiṁvā nāma kahiṁ kulammi vimalē jāō si, kō tē piyā?

ēvaṁ bhō dhaṇadēva! tēṇa taïyā puṭṭhē maē sāhiyā
puvvuttā sayalāvi tujjha kahiyā jā sā paüttī tahiṁ // SurSuCa.248


[p. 86]
sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsō ēttha samappaï vijjāharamōyaṇotti nāmēṇa
surasundarināmāē kahāē bīō paricchēō // SurSuCa.500



---------------------------------------------------------------------

[p. 87]
[|| tr̥tīyaḥ paricchēdaḥ]

aha sōvi maē puṭṭhō kēṇa tumaṁ ērisāē ghōrāē
khittō si āvayāē kēṇa va kajjēṇa bhadda! muhā // SurSuCa.1

ēvaṁ ca pucchiō sō sadukkhamaïdīharaṁ ca nīsasiuṁ
cittabbhantaragurudukkhasūyagaṁ mōttu aṁsujalaṁ // SurSuCa.2

aha sō bhaṇaï subhaṇiō saṁsārē rōgamōhiyamaṇāṇaṁ
sulahāō āvayāō jīvāṇa adīhadaṁsīṇaṁ // SurSuCa.3

saṁsārasāgarammī paribbhamantāṇa bhadda! jīvāṇaṁ
na hu cōjjamāvayāhiṁ anijantiyakaraṇavaggāṇaṁ // SurSuCa.4


[p. 87]
puvvakayakammadōsā dukkhaṁ savvampi jāyaï jiyāṇaṁ
avarāhēsu guṇēsu ya nimittamētaṁ parō hōi // SurSuCa.5

paramatthaō na kēṇaï suhaṁ va dukkhaṁ va kīraï narassa
puvvakayamēva kammaṁ suhaduhajaṇaṇammi tallicchaṁ // SurSuCa.6

tattō ya maē bhaṇiyaṁ ēvaṁ ēyanti natthi sandēhō
tahavi hu visēsakāraṇaviyāṇaṇē amhaïcchatti // SurSuCa.7

aha bhaṇaï bhō sundara! jaï ēvaṁ suṭṭhu tumha nibbandhō
tā ēgamaṇō hōuṁ sāhijjantaṁ nisāmēhi // SurSuCa.8

atthētha bharahakhēttē vikkhāō khēyarāvalīgammō
tuṅgōvva ruppapuñjō dasadisipasarantakantillō // SurSuCa.9

jharajharajharantanijjharahuṅkāraravēhiṁ bahiriyadiyantō
mayarandapāṇalampaḍaalivalayavirāyamāṇavaṇō // SurSuCa.10


[p. 89]
vahamāṇavāhiṇīṇaṁ disidisisuvvantakhalaharāsaddō
ṭhāṇē ṭhāṇē vijjāharōrupurapantisōhillō // SurSuCa.11

vijjāpasāhaṇujjayavijjāharasaṁniruddhaēgantō
varasiddhāyayaṇēhiṁ parimaṇḍiya cūliyāsiharō // SurSuCa.12

siddhāyayaṇapariṭṭhiyajiṇabimbaccaṇanimittamintīhiṁ
vivihavibuhāvalīṁhiṁ viṇāyamāṇambarā ' 'bhōgō // SurSuCa.13

kayalīharaṭṭhiēhiṁ païmajjhaṇhaṁ vaṇē vaṇē bahusō
kantābiijjavijjāharēhiṁ kijjantasaṅgīō // SurSuCa.14

aïmahurabhāraīē ṭhāṇē ṭhāṇammi cāraṇamuṇīhiṁ
pāraddhadēsaṇēhiṁ paḍibōhijjantajantugaṇō // SurSuCa.15

puvvāvarasāgarapāviēṇa hōūṇa majjhadēsammi
pisuṇēṇava jēṇa kaō dubbhāvō bharahavāsassa // SurSuCa.16


[p. 90]
suvisāladakkhiṇuttaravibhattasẹ̄dhīdugēṇa sōhillō
āsiyasavviḍ̣dhīō vēyaḍ̣dhō nāma sēlotti // SurSuCa.17

[navabhiḥ kulakam]
tatthatthi dakkhiṇāē sẹ̄dhīē khayaralōyapaḍipunnaṁ
bhamirakhayaraṅgaṇāgaṇanēurajhaṅkāraravamuhalaṁ // SurSuCa.18

uttuṅgamagaratōraṇaasamāṇaduvāradēsasōhēhiṁ
niccaṁ virāyamāṇaṁ vijjāharabhavaṇavandēhiṁ // SurSuCa.19

sayalataïlōkkalacchīniyanilayaṁ rayaṇasañcayaṁ nāma
nagaraṁ nayaraguṇaḍḍhaṁ pamudiyanaranārīsaṅghāyaṁ // SurSuCa.20

[tisr̥bhiḥ kulakam]
tammi ya purammi bahuvihavijjāharasayasahassasaṅkinnē
parivasaï guṇanihāṇō pavaṇagaī nāma varakhayarō // SurSuCa.21

vinnāṇaviṇayajuttā païṇō accantavacchalasahāvā
niyaparimalajiyabaülā baülavaī nāma sē bhajjā // SurSuCa.22


[p. 91]
tīē saha visayasōkkhaṁ aṇuhavamāṇassa tassa kālēṇa
ahamēgaēva puttō uppannō kayamaṇāṇandō // SurSuCa.23

jammadiṇe cciya puranaracittacamukkārakārayaṁ majjha
vaddhāvaṇayaṁ piuṇā kāraviyamasamaharisēṇaṁ // SurSuCa.24

kamasō ya bārasāhē vōlīṇē majjha jaṇaṇijaṇaēhiṁ
guratuṭṭhīē païṭṭhiyamahihāṇaṁ cittavēgotti // SurSuCa.25

vōlīṇēsu ya kaïvayavarisēsu ahaṁ mahantabuddhissa
ajjhāvayassa suhatihirikkhammi samappiō piuṇā // SurSuCa.26

tattō akālahīṇaṁ tahavihaajjhāvayappabhāvēṇa
niyamaïsāmatthēṇa ya gahiyāō kalāō sayalāō // SurSuCa.27

niyakulakamāgayāō piuṇā vijjāō majjha dinnāō
nahagāmiṇipamuhāō jahavihiṇā sāhiyavvāō // SurSuCa.28


[p. 92]
daṁsiyamayaṇaviyāraṁ mahilājaṇahiyayamōhaṇamudāraṁ
aha kamasō sampattō ahayaṁ navajōvvaṇārambhaṁ // SurSuCa.29

annammi diṇammi ahaṁ samāṇajōvvaṇavayaṁsapariyariō
pattō aṇēyatarusaṇḍamaṇḍiyaṁ maṇaharujjāṇaṁ // SurSuCa.30

pāraddhavivihakīlā ciṭṭhāmō jā khaṇantaraṁ tattha
tāva ya gayaṇē diṭṭhā divvavimāṇāṇa riñchōlī // SurSuCa.31

pasarantapavararayaṇōrudittivicchuriyanahayalā ' 'bhōyā
uttaradisā payaṭṭā surasundarī gēyasōhillā // SurSuCa.32

[yugmam]
taṁ daṭṭhu maē bhaṇiyaṁ kattha imō handi! dēvasandōhō
caliō calantakuṇḍalamuttāhaladhavalagaṇḍayalō? // SurSuCa.33

īsi hasiūṇa bhaṇiyaṁ majjha vayaṁsēṇa bandhudattēṇa
supasiddhamēva ēyaṁ vēyaḍḍhanagē vasantāṇaṁ // SurSuCa.34


[p. 93]
jiṇavandaṇatthamētthaṁ siddhāyayaṇēsu ēi suranivahō
niccampi vayaṁsa! aō pasiddhavatthummi kā pucchā? // SurSuCa.35

tattō ya maē bhaṇiyaṁ ēvaṁ ēyanti kintu nisuṇēsu
mahayā vicchaḍḍēṇaṁ na ēti niccaṁ surā ēttha // SurSuCa.36

ajja puṇō savimāṇā savviḍ̣dhīē mahantaharisēṇaṁ
dīsanti jaṁ vayantā tēṇa maē pucchiyaṁ mitta! // SurSuCa.37

aha bhaṇaï bandhudattō khaṇantaraṁ cintiūṇa savitakkaṁ
huṁ nāyaṁ pāraddhā siddhāyayaṇēsu jattāō // SurSuCa.38

pasarantasurahimalayāniluddhurō jēṇa vaṭṭaï vasantō
kisalaïyasayalataruvaravirāyamāṇōruvaṇaniyarō // SurSuCa.39

aviya vāyantamalayamāruyacalantapattalavisālasāhāhiṁ
naccantiva taruṇō paharisēṇa mahumāsaāgamaṇē // SurSuCa.40


[p. 94]
kusumā ' 'mōyā ' 'yaḍ̣dhiyaaliulajhaṅkāragahirasaddēṇa
gāyantiva taruniyarā vasantamāsāgamē tuṭṭhā // SurSuCa.41

mayarandapiñjarāō visaṭṭasugandhakusumavayaṇāō
vaṇarāīō hasantiva vasantamāsāgamaṁ daṭṭhuṁ // SurSuCa.42

daṭṭhūṇava taruniyaraṁ mahusamaē bahalapattalacchāyaṁ
avamāṇiō palāsō kasiṇamuhō jhatti sañjāō // SurSuCa.43

acchaü tā phalakālē phullimaṁsamaēvi kālimā vayaṇē
iya kaliuṁva palāsō cattō pattēhiṁ kiviṇōvva // SurSuCa.44

daṭṭhūṇa vaṇasamiddhiṁ palāsaviḍavēhiṁ maüliyaṁ vayaṇaṁ
annēvi hu appattā parariddhiṁ nēya visahanti // SurSuCa.45

aviya pāviyavasantamāsō vaṇammi nissēsapīyalōhiyaō
piyavirahiyapahiyāṇaṁ bhayajaṇaō kiṁsuyapisāō // SurSuCa.46


[p. 9५]
annaṁ ca pañcasaralōddhaēṇaṁ mahumāsabiijjaēṇa dayarahiyaṁ
hammantīō gāḍhaṁ daṭṭhūṇava pahiyamahilāō // SurSuCa.47

hasiyaṁva majjhasaṇṭhiyakalayaṇṭhikaēṇa kūiyaravēṇa
payaḍiyamañjarigurudantapantiyaṁ cūyaviḍavēhiṁ // SurSuCa.48

daṭṭhūṇa pahiyanivahaṁ nihayaṁ mahumāsalōddhayanarēṇa
ōṇayamuhīō kusumaṁsuēhiṁ rōyantiva layāō // SurSuCa.49

mayapahiyāṇa jalantiva ṭhāṇē ṭhāṇē mahantacīyāō
ghaṇakiṁsuyacchalēṇaṁ aliravamisimisiyasaddāō // SurSuCa.50

nijjharataḍēsu taruṇō pavaṇapahallantajalanibuḍḍēhiṁ
sāhākarēhiṁ dēntiva jalañjaliṁ jattha pahiyāṇaṁ // SurSuCa.51

kiñca ghaṇakiṁsuyanavaraṅgayavirāiyā baddhapavaramayaṇahalā
pāḍalakusumā sōhaī vasantalacchī navavahuvva // SurSuCa.52


[p. 96]
annaṁ ca buhasahiōvi hu sūrō kavvasattō vasantamāhappā
uvabhuñjiūṇa mīṇaṁ sampaï mēsassa ukkotti // SurSuCa.53

tā ērisē vasantē disidisipasarantaparahuyāsaddē
vitthariyacaccarīravamuhariyaüjjāṇabhūbhāgē // SurSuCa.54

vilasanti kāmuyajaṇā andōlijjanti taruṇajuvaīō
vittharaï paḍahayaravō piyanti varavāruṇiṁ taruṇā // SurSuCa.55

sāhīṇapiyayamāṇaṁ taruṇīṇaṁ vallahammi mahumāsē
dhammaparāyaṇalōēṇa ēttha kīranti jattāō // SurSuCa.56

jiṇabimbāṇaṁ bhattīē tēṇa ēē samāgayā dēvā
savvāyarēṇa vēyaḍḍhasiddhakūḍēsu jattatthaṁ // SurSuCa.57

tattō ya maē bhaṇiyaṁ jaï ēvaṁ tō vayaṁsa! amhēvi
gantūṇa siddhakūḍē sāsayasavvannupaḍimāō // SurSuCa.58


[p. 97]
bhattīē paṇamiūṇaṁ karēsu niyamāṇusattaṇaṁ sahalaṁ
pēcchāmō jiṇajattaṁ suyakhayarōhēṇa kijjantaṁ // SurSuCa.59

[yugmam]
aha savvēhivi bhaṇiyaṁ ēvaṁ hōutti suṭṭhu tē bhaṇiyaṁ
ētthantarammi pattō maha dhāisuō balō nāma // SurSuCa.60

āgamma tēma bhaṇiyaṁ piuṇā tē cittavēga! saṁlattaṁ
ēsō hu rayaṇasañcayavatthavvō sayalakhayarajaṇō // SurSuCa.61

nhāō vilittadēhō suhanēvatthō mahāvibhūīē
caliō jiṇajattāē āsannē siddhakūḍammi // SurSuCa.62

tēṇa samaṁ amhēvi hu caliyā tā sigghamēva āgaccha
kayaṇhāṇāivihāṇā jēṇa samaṁ cēva gacchāmō // SurSuCa.63

tavvayaṇaṁ sōūṇaṁ niyagēhē āgaō piusamīvē
tēvi ya majjha vayaṁsā niyaniyagēhēsu sampattā // SurSuCa.64


[p. 98]
kayaṇhāṇāivihāṇō saha piuṇā tāhē pavaṇagaïṇā haṁ
takkāluciyaṁ savvaṁ gahiūṇaṁ dhūvapupphāiṁ // SurSuCa.65

nāgarajaṇēṇa sahiō uppaïō khaggasāmalaṁ gayaṇaṁ
gacchantēṇa kamēṇaṁ diṭṭhaṁ bhavaṇaṁ jiṇindassa // SurSuCa.66

vāyantamaüyamāruyamandandōlantadhayavaḍagēhiṁ
sannaṁva karēmāṇaṁ āgamaṇatthaṁ jaṇōhassa // SurSuCa.67

dunduhimaündamaddalatilimāpamuhēṇa tūrasaddēṇa
hakkārantēva jaṇaṁ jattāsamaē jiṇindassa // SurSuCa.68

tattō kamēṇa pattā disi disi naccantaaccharāniyaraṁ
maṇaharagēyajhuṇīē āṇandiyabhaviyasandōhaṁ // SurSuCa.69

nāṇāvihavatthēhiṁ kayaüllōyaṁ maṇōharāyāraṁ
vicchittīē lambiyanimmalavarahāraōcūlaṁ // SurSuCa.70


[p. 99]
viraïyaghaṇaphullaharaṁ vicittalambantatāriyāinnaṁ
pavarapaḍimaṇḍavēṇaṁ ucchāiyaaṅgaṇābhōyaṁ // SurSuCa.71

nīsalataḍḍiyacandāyaēhiṁ maṇḍiyacaükkiyādēsaṁ
phullamayapavaratōraṇasōhiyamajjhaṁ jiṇindagihaṁ // SurSuCa.72

[catasr̥bhiḥ kalāpakam]
tassa ya duvāradēsē nimmalajalapūriyāē vāvīē
kāuṇa pāyasōyaṁ niyayavayaṁsēhiṁ parivariō // SurSuCa.73

jiṇabhavaṇaduvāraṭṭhiyaüccalliyaphullamāliyōhassa
pupphāiṁ gēṇhantō antō vihiṇā paviṭṭhō haṁ // SurSuCa.74

[yuggam]
pūiya jiṇindabimbē kāuṁ cīivandaṇaṁ jahāvihiṇā
bāhiṁ nīhariō haṁ uvaviṭṭhō khayaramajjhammi // SurSuCa.75

vattē jiṇamajjaṇaē iō taō tattha sañcarantō haṁ
avarōpparadaṁsiyakōugēhiṁ sahiō vayaṁsēhiṁ // SurSuCa.76


[p. 100]
katthaï vilāsiṇijaṇaṁ pēcchantō naccamāṇayaṁ vivihaṁ
katthaï kavivaranivahaṁ jiṇacariyaṁ ahiṇavēmāṇaṁ // SurSuCa.77

vīṇāravasaṁvaliyaṁ katthavi gīyajjhuṇiṁ nisāmēntō
viraïyavivihāyāraṁ katthavi ya baliṁ palōēntō // SurSuCa.78

katthaï taruṇanarēhiṁ dijjantaṁ rāsayaṁ suṇēmāṇō
surasundarīhiṁ katthaï gijjantaṁ dhavalasaṅghāyaṁ // SurSuCa.79

ēvaṁ ca jāva kōūhalēṇa avarāvarēsu ṭhāṇēsu
hiṇḍāmi tattha bhavaṇē līlāē samaṁ vayaṁsēhiṁ // SurSuCa.80

tāva maha māulasuō saharisamāgamma sāiyaṁ dāuṁ
vajjaraï bhāṇuvēgō pabhūyakālāō diṭṭhō si // SurSuCa.81

[yugmam]
kusalaṁ ca pavaṇagaïṇō piubhagiṇīē ya baülavaïyāē?
tattō ya maē bhaṇiyaṁ kusalaṁ savvēsi, annaṁ ca // SurSuCa.82


[p. 101]
ētthēva āgayāi imāiṁ ciṭṭhanti bhadda! jiṇabhavaṇē
ammāpiūṇa mūlaṁ samāgaō tēṇa sahiō haṁ // SurSuCa.83

sāyaramavagụ̄dhō sō tēhiṁ paüttiṁ ca pucchiō bhaṇaï
kusalaṁ maha jaṇagāṇaṁ nāgamaṇaṁ kāraṇāvēkkhaṁ // SurSuCa.84

aha sō maē pabhaṇiō vittappāyā imā hu jiṇajattā
sampaï puṇa amhāṇaṁ āgacchasu pāhuṇō tāva // SurSuCa.85

tō bhaṇaï bhāṇuvēgō ēvaṁ ēyanti kintu nisuṇēsu
maha cittabhāṇupiuṇā lahumāgacchējja iti bhaṇiyaṁ // SurSuCa.86

tā cittavēga! sampaï taṁ ciya nagarammi ēhi mahataṇaē
ukkaṇṭhiō pagāmaṁ jaṁ acchaï tumha māulaō // SurSuCa.87

ēvaṁ ca tēṇa bhaṇiō ammāpīīhiṁ abbhaṇunnāō
bhāusamēō pattō nagaramahaṁ kuñjarāvattaṁ // SurSuCa.88


[p. 102]
tahiṁya ca cittabhāṇū maṁ daṭṭhūṁ suṭṭhu harisiō bhaṇaï
sundaramāyariyaṁ tē jamāgaō amha pāhuṇaō // SurSuCa.89

niyayapaüttiṁ savvaṁ kahiuṁ kayabhōyaṇāivāvārō
pattāē rayaṇīē pāsuttō pavarasayaṇīē // SurSuCa.90

tattha ya pabhāyasamaē lavamāṇē tambacūlaniurambē
diṭṭhō adiṭṭhapuvvō ēsō sumiṇō maē taïyā // SurSuCa.91

kila dhavalaphullamālaṁ maṇōharaṁ daṭṭhu taggahaṭṭhāē
caliō haṁ na ya sakkēmi gēṇhiuṁ taṁ jayā kahavi // SurSuCa.92

kēṇavi mittēṇa taō samappiyā āyarēṇa mē gahiyā
ōlambissaṁ galaē kila niyaē tāva sā jhatti // SurSuCa.93

paḍiyā maha hatthāō katthavi ya gayatti nēya jāṇāmi
tāhē mahantadukkhaṁ tavvirahē majjha sañjāyaṁ // SurSuCa.94

[tisr̥bhiḥ kulakam]

[p. 103]
sukkāvi maē ēsā puṇōvi amilāṇakusumiyā vihiyā
iya bhaṇiūṇaṁ kēṇavi kaṇṭhē viṇivēsiyā majjha // SurSuCa.95

tāva paḍupaṭahajhallarikāhalabhambhāmaündasaddālaṁ
sōuṁ tūrassa ravaṁ jhatti paṇaṭṭhā mahaṁ niddā // SurSuCa.96

tō harisavisāyaḍḍhaṁ daṭṭhuṁ sumiṇaṁ vicintiyaṁ hiyaē
kiṁ nāma majjha sūyaï adiṭṭhapuvvaṁ imaṁ sumiṇaṁ? // SurSuCa.97

kā handi! imā mālā vijjā va sampayā va maha hōjjā
dinnā kēṇavi naṭṭhā puṇaravi laddhā, na yāṇāmi // SurSuCa.98

ēvaṁ aṇicchiyatthō suviṇasarūvassa uṭṭhiō ahayaṁ
kāuṁ pabhāyakiccaṁ aha sahiō bhāṇuvēgēṇa // SurSuCa.99

ārụ̄dhō pāsāē uvarimabhūmīē cittasālāē
maṇirayaṇakōṭṭimammī uvaviṭṭhō mattavāraṇaē // SurSuCa.100

[yugmam]

[p. 104]
aha taṁ pabhāyadiṭṭhaṁ siṭṭhaṁ suviṇaṁ tu bhāṇuvēgassa
nicchaïuṁ nō sakkaï sōvi hu suviṇassa sabbhāvaṁ // SurSuCa.101

cintittā suviṇaphalaṁ vigappasaṅkappakhittaniyacittā
jā ciṭṭhāmō amhē khaṇantaraṁ tattha ṭhāṇammi // SurSuCa.102

tāva ya varanēvatthō mahagghaābharamabhūsiyasarīrō
savvō vi nayaralōō gantuṁ katthavi payaṭṭōti // SurSuCa.103

[yugmam]
taṁ daṭṭhuṁ maē bhaṇiyaṁ sabālavuḍ̣dhō imō jaṇō kattha
kayaüvasōhō vaccaï sāhasu bhō bhāṇuvēgamha? // SurSuCa.104

bhaṇiyaṁ ca tēṇa nisuṇasu ajjaṁ jaṁ mayaṇatērasī bhadda!
mayarandujjāṇaṭhiyassa tēṇa jattāē mayaṇassa // SurSuCa.105

ēsō naranārigaṇō pūyatthaṁ tassa vaccaï pamōyā
amhēvi hu gacchāmō pēcchāmō kusumasarajattaṁ // SurSuCa.106

[yugmam]

[p. 105]
tattō ya maē bhaṇiyaṁ ēvaṁ hōutti dōvi sañcaliyā
kayasiṅgārā payaō pattā ya kamēṇa ujjāṇaṁ // SurSuCa.107

kīlantakāmiṇīyaṇaraṇantanēuraravēṇa taruniyarō
mayaṇamahūsavatuṭṭhō gāyaï iva caccariṁ jattha // SurSuCa.108

malayānilahallāviyasāhāhiṁ vighummamāṇayā dhaṇiyaṁ
kōilakayakalakōlāhalēhiṁ aphuḍakravārālāvā // SurSuCa.109

āyambiranavakisilayaāyambamuhā mahīruhā jattha
āsāiyamahumāsā mattā iva saccavijjanti // SurSuCa.110

[yugmam]
suvisaṭṭakusumasōhantamañjarīpuñjaraïyasēharayā
jōhārēntativa pavaṇōṇayāhiṁ sāhāhiṁ paürajaṇaṁ // SurSuCa.111

tammi ya pavarujjāṇē ghaṇataruvaramaṇḍiē suramaṇīē
daṁsaṇamēttupāiyamayaṇē mayarandanāmammi // SurSuCa.112


[p. 106]
nāṇānēvatthēṇaṁ nāyaralōēṇa parigayā jāva
pavisāmō tā diṭṭhaṁ dūrāō mayaṇadēvaharaṁ // SurSuCa.113

[yugmam]
raïjuttamayaṇapūyaṇanimittamittēṇa paüralōēṇa
paḍipunnaṁ suvilāsaṁ uttuṅgaṁ tuṅgapāgāraṁ // SurSuCa.114

uddāmavajjantaaccantavaramaddalaṁ mattavarakāmiṇīsaṅghakayagundalaṁ
caccarīsaddaakkhittakāmuyajaṇaṁ paḍahiyāsaddanaccantabahuvāmaṇaṁ // SurSuCa.115

piyayamāsattanararuddhakayalīharaṁ dōliyārūḍhapurabāliyāsundaraṁ
saviḍavēsājaṇāraddhajalakīḍayaṁ salilasampāyakayakaddamuppīlayaṁ // SurSuCa.116

taṁ majjhē pavisittā daṭṭhūṇa raīē sañjuyaṁ mayaṇaṁ
niggantūṇaṁ dōṇṇivi uvaviṭṭhā bāravēīē // SurSuCa.117

nāṇavihakīlāhiṁ kīlantaṁ purajaṇaṁ pulōēntō
jāva khaṇantaramēgaṁ kumara! ahaṁ tattha acchāmi // SurSuCa.118


[p. 107]
tāvāsannammi dumē andōlintī sahīṇa majjhagayā
diṭṭhā aüvvarūvā juvaī navajōvvaṇārambhā // SurSuCa.119

pīṇunnayaghaṇasihiṇucchalantahārāvalīē kayasōhā
uttattakaṇayavannā maṇikuḍaṁlamaṇḍiyakavōlā // SurSuCa.120

amayamaïyavva vihiṇā vihiyā kayalōyalōyaṇāṇandā
daṁsaṇamēttēṇaṁ ciya palhāyantī jaṇamaṇāiṁ // SurSuCa.121

[catasr̥bhiḥ kalāpakam]
taṁ daṭṭhuṁ cintiyaṁ mē kā ēsā handi! maṇaharasaruvā
kiṁ nāgakannagēsā avaïnnā, ahava vaṇalacchī? // SurSuCa.122

kiṁvā suralōgāō pabbhaṭṭhā tiyasasundarī ēsā
kiṁvā mayaṇaviutta hōjja raī gahiyadēhatti? // SurSuCa.123

ēvaṁ vigappamāṇō aṇamisanayaṇēhiṁ taṁ pulōēntō
tīēvi pulōiō haṁ sasiṇiddhaavaṅgadiṭṭhīē // SurSuCa.124


[p. 108]
puṭṭhō ya bhāṇuvēgō kā ēsā kassa vāvi mahilatti?
īsīsivihasiuṇaṁ aha bhaṇiyaṁ bhāṇuvēgēṇaṁ // SurSuCa.125

ēīē saṅkahāē na hu kajjaṁ kiñci uṭṭhimō tāva
ēsā huṁ vaṅkavaṅkaṁ jōyaï tuha saṁmuhaṁ jēṇa // SurSuCa.126

aṅgēsu nivaḍamāṇā diṭṭhī ēvaṁvihāṇa mahilāṇa
dēhaṁ kuṇaï asatthaṁ avassa hiyayaṁ avaharējjā // SurSuCa.127

tattō ya maē bhaṇiyaṁ parihāsaparō si amhē ēmēva
pucchāmō kōugēṇaṁ taṁ puṇa annaṁ viappēsi // SurSuCa.128

tō bhaṇaï bhāṇuvēgō imammi nayarammi atthi payaḍajasō
khayarō amiyagaī tassa bhāriyā cittamālatti // SurSuCa.129

ēsā ēgā dhūyā tāṇaṁ jāyā aṇōvamaguṇaḍ̣dhā
nāmēṇa kaṇagamālā vinnāṇasamanniyā kannā // SurSuCa.130


[p. 109]
tattō ya maē bhaṇiyaṁ kā ēsā mayaṇapūyaṇaṁ kuṇaï?
ēsāvi kā sahīē puraō vattaṁ kahēmāṇī? // SurSuCa.131

kō va imō avalambaï galaē vēsāē taruṇaō purisō?
ēmāi maē puṭṭhō hasiūṇa taō imaṁ bhaṇaï // SurSuCa.132

ēvaṁvihapucchāhiṁ kīsa tuma suyaṇu! maṁ payārēsa?
kō junnamajjariṁ kañjiēṇa paviyāriuṁ taraï? // SurSuCa.133

na hu suyaṇu! paḍhamapucchaṁ ērisapucchāhiṁ chāiüṁ tarasi
kiḍaēhiṁ payattēṇavi chāijjaï kaha ṇu paccūsō? // SurSuCa.134

ēvaṁ ca tēṇa bhaṇiō lajjāē ahōmuhō ṭhiō ahayaṁ
taṁ daṭṭhu bhāṇuvēgō ṭhiō alakkhōvva hōūṇaṁ // SurSuCa.135

lajjāē tassamaē vālijjantīvi annaōhuttaṁ
maḍḍāē tahavi nivaḍaï maha diṭṭhī tīē muhakamalē // SurSuCa.136


[p. 110]
aṇurāyatantibaddhā diṭṭhī jaṇasaṅkulēvi maggami
sariūṇa saṇiya-saṇiyaṁ jattha piyaṁ tattha alliyaï // SurSuCa.137

sahijaṇapacchannēhiṁ puṇō puṇō taraladiṭṭhipāēhiṁ
bhaddavayamēhavijjūē vilasiyaṁ tīē vijiyanti // SurSuCa.138

tō tīē taralapamhaladiṭṭhībāṇēhiṁ jajjarē hiyaē
majjha paviṭṭhā pañcavi kusumasarā mayaṇapavimukkā // SurSuCa.139

ētthantarammitīē sahinivahō niyagihēsu sañcaliō
sāvi hu bālā caliyā puṇō puṇō maṁ pulōēntī // SurSuCa.140

valiyaggīvaṁ tīē sasiṇiddhaavaṅgadiṭṭhidōrēṇa
āyaḍ̣dhiya pacchannaṁ maha hiyayaṁ jhatti avahariyaṁ // SurSuCa.141

nāuṁvaharijjantaṁ maha hiyayaṁ tīē payavilaggāiṁ
kūyanti nēūrāiṁ puṇō puṇō kụdhiyapurisōvva // SurSuCa.142


[p. 111]
mayaṇattā sā jantī aṇamisanayaṇēhiṁ pulaïyā tāva
jāvujjāṇatarūhiṁ antariyā diṭṭhimaggāō // SurSuCa.143

vōlīṇadaṁsaṇāē tīē maha māṇasammi santāvō
duvvisahō sañjāō samayaṁ aïdīhasāsēhiṁ // SurSuCa.144

aha bhaṇaï bhāṇuvēgō gacchāmō niyagihammi amhēvi
ēvanti maē bhaṇiē samāgayā dōvi gēhammi // SurSuCa.145

tattō ahamārụ̄dhō uvarimabhūmīē tattha sayaṇīē
pāsuttō uvaviṭṭhō maha pāsē bhāṇuvēgōvi // SurSuCa.146

tō bhaṇaï bhāṇuvēgō kīsa tumaṁ dummaṇōvva sañjāō?
muñcasi visāyagabbhē sudīharē kīsa nīsāsē? // SurSuCa.147

kiṁ kuṇasi aṅgabhaṅgaṁ dīhaṁ nīsasiya mukkahuṅkārō
bhaṭhṭhaṭṭiyacaṇagō viva sayaṇīē kīsa taḍaphaḍasi? // SurSuCa.148


[p. 112]
kiṅkimpi cintiūṇaṁ aṇimittaṁ cēva kīsa taṁ hasasi?
niyayavigappavasēṇaṁ kīsa puṇō dummaṇō hōsi? // SurSuCa.149

nāṇārasasaṅkinnaṁ nāḍayakavvaṁ ahiṇavēmāṇō
kiṁ ciṭṭhasi na ya sāhasi sabbhāvaṁ kiñci amhāṇaṁ? // SurSuCa.150

ēvaṁ ca tēṇa bahusō pucchijjantēṇa kumara! mē bhaṇiyaṁ
jāṇāmi nēva kiṁ puṇa maha dēhaṁ gāḍhamassatthaṁ? // SurSuCa.151

hasiūṇa tēṇa bhaṇiyaṁ puvvaṁ ciya sāhiyaṁ maē tujjha
ēvaṁvihamahilāṇaṁ na sundaraṁ daṁsaṇaṁ hōi // SurSuCa.152

tā tīē cakkhudōsā ēsō savvōvi tujjha santāvō
dāvijjaï sā hatthaṁ paṭṭhīē jēṇa hōi suhaṁ // SurSuCa.153

nīsasiya maē bhaṇiyaṁ sandēhō jīviyassavi ya amhaṁ
taṁ puṇa suhiō bhāō ya parihāsaṁ kīsa nō kuṇasi? // SurSuCa.154


[p. 113]
tō bhaṇaï bhāṇuvēgō sabbhāvavivajjiyassa purisassa
annāyammi sarūvē kiṁ kāuṁ sakkimō amhē? // SurSuCa.155

tāhi maē vajjariyaṁ sāhijjaï tassa jō na yāṇāi
taṁ puṇa jāṇantōvi hu aliyaṁ ciya pucchisi mamanti // SurSuCa.156

ēmāivayaṇavittharavajjaraṇaparāyaṇāṇa amhāṇaṁ
cūyalayā gihadāsī āgantūṇaṁ imaṁ bhaṇaï // SurSuCa.157

acchaï duvāradēsē samāgayā tumha daṁsaṇanimittaṁ
sōmalayā nāmēṇaṁ varadhāī kaṇagamālāē // SurSuCa.158

tō bhaṇaï bhāṇuvēgō lahuṁ pavēsēha ēva bhaṇiyammi
aha sacciya sōmalayā samāgayā amha pāsammi // SurSuCa.159

kayaüvayārā tāhē uvaviṭṭhā bhaṇaï sāyaraṁ vayaṇaṁ
ēgantaṁ kuṇaha taō cūyalayā pēsiyā tattō // SurSuCa.160


[p. 114]
bhaṇiyaṁ sōmalayāē saraṇāgayavacchalā jaō suyaṇā
paritāyaha paritāyaha mamaṁ taō bhīmavasaṇāō // SurSuCa.161

harisāūriyahiyaēṇa tāhē ēvaṁvihaṁ maē bhaṇiyaṁ
kattō bhaddē! vasaṇaṁ, sā bhaṇaī kusumabāṇāō // SurSuCa.162

īsīsi vihasiūṇaṁ vajjariyaṁ tāhi bhāṇuvēgēṇa
kaḍakaḍiyasavvasandhiṁ gayalāyannaṁ tuha śarīraṁ // SurSuCa.163

ninnaṭṭhadantapantiṁ siyakēsahasantasīsasōhillaṁ
dūrapalambiravalivalayasahiyasihiṇēhiṁ bībhacchaṁ // SurSuCa.164

daṭṭhūṇa bhīyabhīō dūraṁ dūrēṇa vaccaï aṇaṅgō
tattō kaha tujjha bhayaṁ jarāē jajjariyadēhāē? // SurSuCa.165

sōmalayāē bhaṇiyaṁ mā maṁ uvahasasu suṇasu vattantaṁ
jaha kusumabāṇavihiyaṁ paramparāē maha bhayanti // SurSuCa.166


[p. 115]
ujjāṇāu kīliya samāgayā niyagihē kaṇagamālā
vicchāyavayaṇasōhā viḍappagahiyā sasikalavva // SurSuCa.167

tattō ya maē puṭhṭhā kīsa tumaṁ putti! vimaṇadummaṇiyā?
na ya tīē kiñci siṭṭhaṁ sudīharaṁ navari nīsasiuṁ // SurSuCa.168

aṁsujalapūriyāiṁ nayaṇāiṁ kayāiṁ dīṇavayaṇāē
tattō ya maē puṭṭhā tīē sahī haṁsiyā nāma // SurSuCa.169

tīē bhaṇiyaṁ ambē! ujjāṇa ajja pāviyā amhē
pūiya mayaṇaṁ bāhiṁ nīsariyā jāva tā diṭṭhō // SurSuCa.170

kōugavakkhittamaṇō uvaviṭṭhō bhāṇuvēgapāsammi
paccakkhōvva aṇaṅgō ēgō taruṇō mahābhāgō // SurSuCa.171

[yugmam]
taṁ daṭṭhūṇaṁ ēsā jāyā nipphandalōyaṇā sahasā
āsattā tavvayaṇē ālēkkhagayavva niccēṭṭhā // SurSuCa.172


[p. 116]
savvaṅgiō imīē aṇimisadiṭṭhīē jōiō sa yuvā
na ya tēṇa imā diṭṭhā kōugavakkhittacittēṇa // SurSuCa.173

tō tassa nayaṇagōyaramapāvamāṇā salajjamuhakamalā
dōhaggadūsiyaṁ piva attāṇaṁ mannamāṇavva // SurSuCa.174

kiṅkimpi cintiūṇaṁ bhaṇaï sahīō! imammi cūyadumē
kīlāmō tāva khaṇaṁ bandhiya andōlayaṁ amhē // SurSuCa.175

[yugmam]
ēvaṁ tāhiṁ bhaṇiē tahēva sampāḍiyammi ēsāvi
gurusaddēṇa sahīō āsannāōvi vāharaï // SurSuCa.176

jaï ēsō maha saddaṁ sōūṇaṁ saṁmuhaṁ palōējjā
hōjjāmi tā kayatthā ii āsāē taḍijjantī // SurSuCa.177

taṁ pēkkhiūṇa ya maē parihāsavasēṇa jampiyaṁ ēyaṁ
āsannampi sahijaṇaṁ uccuccaṁ kīsa vāharasi? // SurSuCa.178


[p. 117]
kōugavakkhittamaṇō ēsō tuha dēi nēya paḍivayaṇaṁ
taṁ vayaṇaṁ sōūṇaṁ savilakkhā kiñci sañjāyā // SurSuCa.179

ētthantarammi diṭṭhā tēṇa juvāṇēṇa 'ṇaṅgarūvēṇa
sajjhasaharisēhiṁ imā tāhi aüvvaṁ rasaṁ pattā // SurSuCa.180

tēṇālōiyamēttā sōhaggasamanniyaṁ ca appāṇaṁ
jīviyamavi sakayatthaṁ mannantā pulaïyasarīrā // SurSuCa.181

avaruṇḍaï sahinivahaṁ uccaṁ saṁlavaï hasaï animittaṁ
pāyaṅguṭṭhēṇa mahiṁ vilihaï kēsē ya sañjamaï // SurSuCa.182

ēmāiṁ saviyāraṁ cēṭṭhantā kīliūṇa khaṇamēgaṁ
mayaṇasaravihuriyaṅgī ihāgayā ērisā jāyā // SurSuCa.183

ēvaṁ ca haṁsiyāē bhaṇiyammi puṇōvi sā maē puṭṭhā
kō sō purisō haṁsiṇi!, kahiyaṁ savvampi maha tīē // SurSuCa.184


[p. 118]
sōhaṇaṭhāṇē rāgō puttīē, cintiuṁ gayā pāsē
tīē diṭṭhā ya maē sayaṇīyagayā kaṇagamālā // SurSuCa.185

āpaṇḍuramuhakamalā sudīhasāsēhiṁ sōsiyasarīrā
kahakahavi hu niyajīyaṁ mahayā kicchēṇa dhārantī // SurSuCa.186

piyavirahajalaṇajālāvalīhiṁ santāviyāē varaīē
hārō candaṇapaṅkō mummurasarisōvva paḍihāi // SurSuCa.187

cīyavva muṇālāiṁ naliṇīdalāimpi jālatullāiṁ
aṅgārarāsisarisā paḍihāsaï haṁsatūlīvi // SurSuCa.188

puṭṭhā na dēi vayaṇaṁ ālavaï na sahijaṇaṁ siṇiddhampi
jhāṇōvagayā varajōgiṇivva jāyā vigayacēṭṭhā // SurSuCa.189

piyavirahapisāēṇaṁ gahiya gayacēyaṇāvi hu sahīhiṁ
āsāsijjaü varaī sundara! tuha nāmamantēhiṁ // SurSuCa.190


[p. 119]
piyavirahapīḍiyaṁ taṁ tuḍigayaniyajīviyaṁ muṇēūṇaṁ
taddukkhadukkhiyā haṁ samāgayā tumha pāsammi // SurSuCa.191

ēvaṁ kusumasarāō aïgaruyaṁ āgayaṁ mahaṁ vasaṇaṁ
jaṁ tīē dukkhiyāē ahampi aïdukkhiyā cēva // SurSuCa.192

tā suyaṇu! kaṇagamālā jā sā nīsāsasōsiyasarīrā
āsāsijjaü varaī jāva na sāsā samappanti // SurSuCa.193

lahu kuṇasu kiñcuvāyaṁ jāva na nīsaraï jīviyaṁ tīē
gayajīviyāē pacchā kiṅkāhī lāvayarasēṇa? // SurSuCa.194

tavvayaṇaṁ sōūṇaṁ taïyā aha rāyaütta! mē bhaṇiyaṁ
ēyampi na jāṇāmō kā ēsā kaṇagamālatti // SurSuCa.195

tā puccha bhāṇuvēgaṁ patthuyavatthummi gahiyaparamatthaṁ
amhē puṇa pāhuṇayā ayāṇuyā ēttha vatthumi // SurSuCa.196


[p. 120]
aha bhaṇaï bhāṇuvēgō amhēvi hu nēva jāṇimō kiñci
tō bhaṇaï sōmalayā sāsūyaṁ ērisaṁ vayaṇaṁ // SurSuCa.197

hariūṇa tīē hiyayaṁ diṭṭhibāṇēhiṁ pahariyaṁ aṅgē
tuḍigayajīyaṁ kāuṁ taṁ sampaï ayāṇuō jāō // SurSuCa.198

kaṇṭhagayajīviyāsā tuha virahē maraï natthi sandēhō
ayaṇattaṁ avalambiyaṁ taṁ ciṭṭhasi niddaō bhadda! // SurSuCa.199

annaṁ ca. 

jō jattha jaṇō nivasaï rakkhaï sō āyarēṇa taṁ gēhaṁ
tīē maṇammi vasantō kiṁ niddaya! taṁ maṇaṁ dahasi? // SurSuCa.200

hariūṇa tīē hiyayaṁ sampaï cōrōvva ninhavēmāṇō
na hu chuṭṭasi suyaṇu! tumaṁ kiñci uvāyaṁ vicintēsu // SurSuCa.201

tattō ya maē bhaṇiyaṁ amma! taṁ cēva sāhasu uvāyaṁ
ēvaṁ cavatthiyammi jaṁ juttaṁ amha kāuṁ jē // SurSuCa.202


[p. 121]
bhaṇiyaṁ sōmalayāē cittaṁ pattaṁ va paccayanimittaṁ
paṭṭhavasu jēṇa cittaṁ sandhīraï sā tayaṁ daṭṭhuṁ // SurSuCa.203

tattō ya maē lihiyā pattē naliṇīō tīē paümammi
mōttūṇa sēsakusumē nilīyamāṇō alī lihiō // SurSuCa.204

hiṭṭhē ya tassa lihiyā ēsā gāhā uvvunnayarasēṇa
niyabhāvasūyaṇaparā pacchannatthā tayā kumara! // SurSuCa.205

taha kahavi pariṭṭhaviyaṁ aliṇō naliṇīē parimalaṁ hiyaē
lōyaṇuppayaṇaṁ jaha tassa kēvalaṁ saṁsakusumēsu // SurSuCa.206

taṁ ca bahu pattamajjhē kāuṁ tō pēsiō satambōlō
cūyalayāē hatthē dōvi gayā tīē pāsammi // SurSuCa.207

tattō khaṇantarāō cūyalayā āgayā imaṁ bhaṇaï
ēttō viṇiggayā haṁ pattā ya kamēṇa taggēhē // SurSuCa.208


[p. 122]
mattavva mucchiyā iva giliyā iva suyaṇu! gurupisāēṇa
diṭṭhā u kaṇagamālā visamamavatthantaraṁ pattā // SurSuCa.209

tīē sahīhiṁ bhaṇiyaṁ samāgayā cittavēgadūitti
aha sā tuha nāmakkharaāyannaṇaladdhabuddhiyā // SurSuCa.210

jhatti niviṭṭhā tattō pāsiya maṁ lajjiyāva maṇayanti
tāhē samappiō sē tambōlō saharisaṁ gahiō // SurSuCa.211

gahiyatthāē bhaṇiyaṁ kēṇēsō pēsiō mha tambōlō?
mē bhaṇiyaṁ taha sundari! maṇōharēṇaṁ piyayamēṇaṁ // SurSuCa.212

tīē bhaṇiyaṁ kannā ahanti kaha majjha piyayamō bhaddē!?
mē bhaṇiyaṁ naṇu hōhī aha sā aphuḍakkharaṁ bhaṇaï // SurSuCa.213

kaha māmi! aünnāē ēttiyamēttāṇi majjha punnāṇi
jaṁ sō bhattā hōhī daṁsaṇamittampi aïdulahaṁ // SurSuCa.214


[p. 123]
ēttiyamēttaṁ bhaṇiuṁ aṁsujalupphuṇṇalōyaṇā jhatti
nīsāsamōttūṇaṁ gayacēṭṭhā sā puṇō jāyā // SurSuCa.215

tattō sahīhiṁ bhaṇiyaṁ sāhējjasu tassa nigghiṇamaṇassa
jahadiṭṭhaṁ hi sarūvaṁ imīē aïgaruyapēmmāē // SurSuCa.216

annaṁ ca jaha kahavi tāva vōlaï rayaṇī kusalēṇa tā pabhāyammi
ujjāṇammi gayāē dāyavvaṁ daṁsaṇamimīē // SurSuCa.217

taddaṁsaṇēṇa jīvaï na annahā ēsa nicchaō amha
ēvaṁ bahuhā bhaṇiyā samāgayā tumha pāsammi // SurSuCa.218

ēvaṁ cūyalayāē bhaṇiyaṁ sōūṇa tīē vuttantaṁ
duguṇatarō mē jāō tavvirahē garuyayasantāvō // SurSuCa.219

jaï marihī sā bālā kahavi hu guruvirahatāviyā handi!
ēēṇa nimittēṇaṁ tā majjhavi āgayaṁ maraṇaṁ // SurSuCa.220


[p. 124]
ahavā siṇēhajuttā jaï sā tā kīsa majjha paḍivayaṇaṁ
navi dinnaṁ tā mannē mandasiṇēhā u maha uvariṁ // SurSuCa.221

jaïvi hu sā ninnēhā tahavi maṇaṁ majjha tīē virahammi
pajaliyajalaṇasamujjalajālāliddhaṁva paḍihāi // SurSuCa.222

nayaṇēhiṁ pulaïyā sā tāiṁ ciya dahaü ēsa piyavirahō
hiyaēṇa kimavaraddhaṁ jēṇa tayaṁ niddayaṁ dahaï? // SurSuCa.223

annēṇa kayaṁ annō na bhuñjaē aliyamērisaṁ vayaṇaṁ
sā diṭṭhā nayaṇēhiṁ jāō hiyayassa santāvō // SurSuCa.224

rōvantu nāma taṁ jaṇamapēcchamāṇāṇi daḍḍhanayaṇāṇi
taṁ hiyaya! kiṁ vimūrasi sāhīṇē cintiyavvammi? // SurSuCa.225

nayaṇēhiṁ jōiyā sā hiyaēṇa kaō ya gurayapaḍibandhō
sarisēvi hu avarāhē virahō hiyayaṁ daḍhaṁ dahaï // SurSuCa.226


[p. 125]
ētthantarammi sūrō bhamiūṇaṁ bhuvaṇamaṇḍalamasēsaṁ
atthagirimatthayatthō jāō addhāṇakhinnōvva // SurSuCa.227

niṭṭhurakarēhiṁ bhuvaṇaṁ imēṇa santāviyanti rōsēṇa
najjaïva atthagiriṇā sīsāō ̣dhāliō sūrō // SurSuCa.228

nāūṇa sūrapaḍaṇaṁ aṇulaggā uvari atthasēlassa
rōsēṇa rattamuhā samāgayā jhatti aha sañjhā // SurSuCa.229

tayaṇantaramandhāriyadisivalayā navari āgayā rayaṇī
payaḍiyatārayanivahā kōsiyahuṅkārabhīsaṇayā // SurSuCa.230

tāva ya khaṇantarāō ninnāsiyabahalatimirasaṅghāō
māṇiṇimāṇummahaṇō vitthariō sasikaranihāō // SurSuCa.231

mayalañchaṇapavaṇēṇaṁ gāḍhaṁ sandhukkiō viōyaggī
santāviuṁ payattō maha hiyayaṁ tāhē sayaguṇiyaṁ // SurSuCa.232


[p. 126]
aha cintiuṁ payattō amayamaō summaī imō candō
navaraṁ tavvirahē ajja vijjupuñjōvamō jāō // SurSuCa.233

hē hiyaya! kīsa ujjhasi uvvēyaṁ kīsa kuṇasi accatthaṁ?
dullahajaṇammi rāgaṁ paḍhamaṁ ciya kīsa taṁ kuṇasi? // SurSuCa.234

annaṁ ca jō kira karēi nēhaṁ tassēva ya hiyaya! racciuṁ juttaṁ
dūraṭṭhiōvi jō dahaï māṇasaṁ tammi kō rāgō? // SurSuCa.235

so cciya vubbhaï hiyaē so cciya aïniṭṭhurō dahaï dēhaṁ
kassa kahijjaï vattā saraṇāō bhayammi ubbhūē? // SurSuCa.236

kiṁ mannē hōjja diyahaṁ jammī laggējja majjha hatthammi
maṇanivvavaṇō tīē kamalōyarakōmalō hatthō // SurSuCa.237

acchaü tā dūre cciya pāṇiggahaṇāiyaṁ tu saha tīē
amhāṇa maṇōdaïyaṁ daṁsaṇamavi dullahaṁ mannē // SurSuCa.238


[p. 127]
kiṁ majjha jīviēṇaṁ kiṁvā maha handi! maṇuyajammēṇa
jō virahadukkhasamaṇaṁ tīē vayaṇaṁ na pēcchāmi? // SurSuCa.239

ahavā cūyalayāē bhaṇiēṇaṁ bhavissaī pabhāyammi
tīē saha daṁsaṇayaṁ aṇukūlō jaï vihī hōhī // SurSuCa.240

guruvirahajalaṇajālāvalīhiṁ santāviyassa hiyayassa
annō natthi uvāō piyadaṁsaṇaōsahaṁ mōttuṁ // SurSuCa.241

ēmāivigappēhiṁ paṇaṭṭhaṇiddassa majjha sā rayaṇī
caüjāmāvi hu taïyā jāmasahassōvamā jāyā // SurSuCa.242

asarisadūsahasantāvatāviyaṁ kahavi māṇasaṁ majjha
phuḍamāṇampi na phuṭṭaṁ mannē taddaṁsaṇāsāē // SurSuCa.243

sīyalakaraniyarēṇavi santāvaṁ phēḍiuṁ maha asattō
aha lajjiuvva candō atthagiriṁ pāviō tattō // SurSuCa.244


[p. 128]
paccūsagayavarummūliyāē uḍḍīṇasasivihaṅgāē
rayaṇilayāē galantiva kusumāiṁ tārayanihēṇa? // SurSuCa.245

aha indadisā sahasā kēsuyasuyatuṇḍasacchahā jāyā
āsannasūramaṇḍalavajjaraṇatthaṁva lōyassa // SurSuCa.246

paḍibōhiyakamalavaṇō pasariyakharakiraṇapūriyadiyantō
mēliyarahaṅgajuyalō tadaṇantaramuggaō sūrō // SurSuCa.247

ētthantarammi ahayampi samuṭṭhiūṇa kiccaṁ pabhāyataṇayaṁ kariuṁ payattō
bhō suppaïṭṭha! taïyā daïyāi hōhī sandaṁsaṇamha ii pahiṭṭhamaṇō pagāmaṁ // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï virahē sūruggamotti supasiddhō
surasundarināmāē kahāē taïō paricchēō 950 // SurSuCa.950



---------------------------------------------------------------------

[p. 129]
[caturthaḥ paricchēdaḥ]

aha bhāō bhāṇuvēgō samāgaō pahasiō mamaṁ bhaṇaï
gammaü ujjāṇammi cūyalayāvayaṇamaṇusariuṁ // SurSuCa.1

harisāūriyahiyaēṇa tāhi ēvanti japamāṇēṇaṁ
takkāluciyaṁ jāva ya kāyavvaṁ kāumāradvaṁ // SurSuCa.2

ētthantarammi nisuō maṅgalatūrassa gahiranigghōsō
puṭṭhō ya maē bhāyā kattha imaṁ vajjaē tūraṁ? // SurSuCa.3

tō bhaṇaï bhāṇuvēgō sammaṁ jāṇē na kāraṇaṁ ēttha
navaraṁ amiyagaïgihē bhāvijjaï ēsa tūraravō // SurSuCa.4

aha cintiyaṁ maē kiṁ āsannapiyāsamāgamassāvi
abbhahiō santāvō phuraï ya vāmaṁ tahā nayaṇaṁ? // SurSuCa.5


[p. 130]
tā bhaviyavvaṁ kēṇavi ēttha naṇu kāraṇēṇa tāhē maē
cūyalayā vāhariyā samāgayā aha imaṁ bhaṇiyā // SurSuCa.6

kattha imō tūraravō kēṇava kajjēṇa sammamuvalabbha
āgantūṇaṁ bhaddē! sigghaṁ ciya kahasu amhāṇaṁ // SurSuCa.7

gantūṇaṁ cūyalayā khaṇantarāō samāgayā dhaṇiyaṁ
vicchāyavayaṇakamalā puṭṭhā ya maē imaṁ bhaṇaï // SurSuCa.8

ēttō viṇiggayāē amiyagaïgihassa dāradēsammi
bhūrijaṇasaṅkulammī maē na laddhō pavēsōvi // SurSuCa.9

tattō ya bandhudattō patthuyavatthummi pucchiyā bhaṇaï
varaṇammi ēsa bhaddē! mahōcchavō kaṇagamālāē // SurSuCa.10

sirigandhavāhaṇasuō gaṅgāvattammi khayaranayarammi
nahavāhaṇotti summaï tassa viinnā kaṇayamālā // SurSuCa.11


[p. 131]
ēvaṁ viyāṇiūṇaṁ samāgayā ēttha tumha pāsammi
kannakaḍuyampi tumhaṁ sāhijjaï mandābhāgāē // SurSuCa.12

tīē vayaṇaṁ sōuṁ dhasatti gurumōggarēṇa pahaō haṁ
mucchānimīliyacchō paḍiō bhūmiē gayacēṭhṭhō // SurSuCa.13

ghaṇasārasāragōsīsamīsasalilēṇa tāhi saṁsittō
sukumālatālaviṇṭayasīyalapavaṇēṇa gayamucchō // SurSuCa.14

paricintiuṁ payattō pēcchaha duvvihiyavilāsiyaṁ vihiṇō
piyasaṅgamaṇōrahabhaṁsaṇammi ujjuttacittassa // SurSuCa.15

ahavā annaha paricintijjaï saharisakaṇḍujjaēṇa hiyaēṇa
pariṇamaï annahacciya kajjārambhō vihivasēṇa // SurSuCa.16

kattha imā kattha ahaṁ annōnnaṁ kattha garuyaaṇurāgō
navaraṁ hayāsavihiṇā savvaṁ ciya annahā vihiyaṁ // SurSuCa.17


[p. 132]
puvvampi hu jaï buddhī ērisayā āsi tujjha rē divva!
tā kaha maha paḍhamaṁ ciya tīē saha daṁsaṇaṁ vihiyaṁ? // SurSuCa.18

kāūma daṁsaṇaṁ garūyarāyasahiyaṁ hayāsa! rē! divva!
annattha taṁ mayacchiṁ jōḍēntō ki naṁ lajjihisi? // SurSuCa.19

aviya nayaṇāṇa paḍaü vajjaṁ ahavā vajjassa vaḍḍilaṁ kimpi
amuṇiyajaṇēvi diṭṭhē aṇubandhaṁ jāṇi kuvvanti // SurSuCa.20

khaṇapariciyadullahalōyakāraṇē kīsa! taṁ mihasi?
muñcasu garuyavisāyaṁ vivarīō hayavihī jēṇa // SurSuCa.21

ērisaduvissahēvi hu sañjāē hiyayaṁ garuyadukkhammi
vajjaghaḍiyaṁva mannē jaṁ navi sayasikkaraṁ jāsi // SurSuCa.22

ēmāibahuvigappaṁ cintēmāṇassa garuyasōgassa
tavvirahadūmiyamāṇasassa taïyā mahaṁ kumara! // SurSuCa.23


[p. 133]
puṇaravi sā sōmalayā samāgayā kiñci harisiyāva maṇē
uvaviṭṭhā maṁ daṭṭhuṁ suṭṭhuṁ visāyāuraṁ taïyā // SurSuCa.24

[yugmam]
tā bhaṇaï kīsa sundara! dīsasi taṁ dummaṇōvva accatthaṁ
suṇiuṁ varaṇayavattaṁ, tāva nisāmēsu maha vayaṇaṁ // SurSuCa.25

bhaṇiyaṁ ca maē ajjavi kiṁ āsā kāvi atthi amhāṇa
vajjarasi jēṇa ēvaṁ sōmalaē!, tāhi sā bhaṇaï // SurSuCa.26

tuha virahē gayacēṭṭhaṁ daṭṭhūṇaṁ tāva kaṇagamālaṁ tu
cūyalayā kallammi paṭṭhaviyā tumha pāsammi // SurSuCa.27

sāvi hu sahīhiṁ kahavi tuha saṅgamasūyagēhiṁ vayaṇēhiṁ
āsāsiyāvi varaī tuha saṅgamapāvamāṇā u // SurSuCa.28

khaṇamēttaṁ mucchijjaï uṭhṭhiyaï puṇōvi muyaï huṅkārē
gāyaï hasaï ya vēvaïrōvaï ya khaṇēṇa uttasaï // SurSuCa.29


[p. 134]
gahagahiyā iva bālā asamañjasacēṭṭhiyāi kuṇamāṇā
hasiyāvi sahijaṇēṇaṁ navi jāṇaï kiñci hayahiyayā // SurSuCa.30

[tisr̥bhiḥ kulakam]
taṁ pēkkhiūṇa ya maē vicintiyaṁ jāva muyaï nō pāṇē
guruaṇurāgā ēsā tāva uvāyaṁ vicintēmi // SurSuCa.31

tattō tavvuttantō kahiō gantūṇa cittamālāē
tajjaṇaṇīē u maē ēgantagayāē savvōvi // SurSuCa.32

vinnāyasarūvatthā pāsē āgamma kaṇagamālāē
vajjaraï cittamālā kīsa tumaṁ putti! uvviggā? // SurSuCa.33

acchasi ōsannamuhī bhaṇiyāvi hu kīsa dēsi nālāvaṁ?
suhasajjhaṁ cēva imaṁ mā putti! visāyamuvvahasu // SurSuCa.34

amhāṇa cittabhāṇū āyattō taṁ ca putti! kannā si
uciō ya cittavēgō rūvēṇaṁ kalāhiṁ jaṁ tujjha // SurSuCa.35


[p. 135]
tassa ya uvariṁ jāō aṇurāgō tujjha tēṇa savvampi
amukūlamiṇaṁ jāyaṁ mā cintasu annahā vacchē! // SurSuCa.36

kintu tuha putti! jaṇaō gaṅgāvattammi khayaranayarammi
pāsammi gandhavāhaṇavijjāhararāiṇō hu gaō // SurSuCa.37

āgacchaü sō sigghaṁ kusalēṇaṁ tāhē tujjha vīvāhaṁ
mahayā vicchaḍḍēṇaṁ kārissaï cittavēgēṇa // SurSuCa.38

ēsōvi cittamāsō vittappāutti labbhihī laggaṁ
sigghaṁ ciya putti! tumaṁ mā kāhisi kiñci uvvēvaṁ // SurSuCa.39

ēvaṁ niyajaṇaṇīē bhaṇiyā sā vigayavirahasantāvā
jāyā maṇayaṁ satthā samuṭṭhiyā tāhē sē jaṇaṇī // SurSuCa.40

ētthantarammi sahasā samāgaō tāō khayaranayarāō
amiyagaī sē jaṇaō kayaviṇaō pariyaṇēṇēsō // SurSuCa.41


[p. 136]
ṇhāya vilittō bhuttō uvaviṭhṭhō uvarimāē bhūmīē
ahayampi cittamālāsahiyā tatthēva sampattā // SurSuCa.42

kusalapaütiṁ pucchiya niyadaïyaṁ tāhē cittamālāē
niyadhūyāē paüttī savvāvi hu tassa akkhāyā // SurSuCa.43

taṁ sōuṁ amiyagaī sāmamuhō takkhaṇēṇa sañjāō
bhaṇaï ahō! aïgarūyaṁ samāgayaṁ amha vasaṇanti // SurSuCa.44

tō bhaṇaï cittamālā piyayama! kiṁ kāraṇaṁ nu vasaṇassa?
tattō ya amiyagaïṇā vajjariyaṁ piyayamē! suṇasu // SurSuCa.45

naravaïkajjēṇēttō gaṅgāvattammi tammi nayarammi
sirigandhavāhaṇassa ō pāsammi gaō ahaṁ taïyā // SurSuCa.46

kayaviṇaō uvaviṭṭhō atthāṇagayassa rāiṇō pāsē
sambhāsiēṇa ya taō nivēiyaṁ rāyakajjaṁ sē // SurSuCa.47


[p. 137]
ētthantarammi sundari! paḍihāranivēiō aṇunnāō
atthāṇammi paviṭṭhō ēgō vijjāharakumārō // SurSuCa.48

vihiyapaṇāmō rannō pāraddhō ērisaṁ sa vajjariuṁ
vijjāharāṇa rāyā vēyaḍ̣dhē āsi jō dēva! // SurSuCa.49

saṁsiddhasayalavijjō sasurāsuramaṇuyalōyavikkhāō
suravāhaṇotti nāmaṁ vijjāharacakkavaṭṭitti // SurSuCa.50

avamāṇavajjiyaṁ jō vijjāhararāyalacchimaṇuhaviuṁ
vikkhāyajasaṁ puttaṁ niyayapaē ṭhāviūṇa tumaṁ // SurSuCa.51

saṁsāravāsabhīō nāūṇa asārayaṁ vibhūīē
rajjasiriṁ avaüjjhiya paḍaggalaggaṁ jarataṇaṁva // SurSuCa.52

siriusahanāhajiṇavaravajjariyaṁ savvaviraïrūvaṁ jō
cāritaṁ paḍivannō cittaṅgayamuṇivarasamīvē // SurSuCa.53


[p. 138]
gahaṇā ' 'sēvaṇarūvaṁ sikkhaṁ abbhasiya gurūsamīvammi
ahiyasuō paḍivajjiya ēgallavihārapaḍimaṁ sō // SurSuCa.54

chaṭṭha 'ṭṭhamadasamaduvālasāināṇāvihē tavōkammē
ujjuttō viharantō gāmāgaramaṇḍiyaṁ vasuhaṁ // SurSuCa.55

sampattō ētthēva ya vēyaḍ̣dhē cittakūḍasiharammi
tumha piyā suravāhaṇavijjāharamuṇivarō ajja // SurSuCa.56

paḍimāpaḍivannassiha sukkajjhāṇēṇa khaviyamōhassa
lōyālōyapayāsaṁ uppannaṁ kēvalaṁ tassa // SurSuCa.57

[navabhiḥ kulakam]
tattō ya tassa vayaṇaṁ sōūṇaṁ gandhavāhaṇō rāyā
harisavasaviyasiyacchō bhaṇaï tayaṁ sāyaraṁ ēvaṁ // SurSuCa.58

bhō āgacchasu saṅgaya! āsannō, ajja tāyavattāē
sahalīkayaṁ mha jīyaṁ kēvalaüppattigabmāē // SurSuCa.59


[p. 139]
sasarīraparihiyaṁ sō savvaṁ ābharaṇavatthamāīyaṁ
vilaïya tassa sarīrē tattō bhaṇḍāriyaṁ bhaṇaï // SurSuCa.60

addhattērasakōḍī pavarasuvannassa dēsu ēyassa
pīīdāṇaṁ tattō tahatti sampāḍiyaṁ tēṇa // SurSuCa.61

tayaṇantaraṁ ca rāyā vijjāharaniyaraparigaō caliō
jaṇayassa cittakūḍē bhattīē vandaṇanimittaṁ // SurSuCa.62

vijjāviraïyavaravimāṇaārūḍhapariyaṇāṇugaō
suhanēvatthavirāiyanāyarajaṇaparigaō sahasā // SurSuCa.63

[yugmam]
tēṇa sahiō ahampi hu caliō muṇipāyavandaṇanimittaṁ
aha savvē sampattā āsannē cittakūḍassa // SurSuCa.64

caüvihadēvanikāyaṁ nivayantaṁ daṭṭhuṁ cittakūḍammi
savisēsaharisiyamaṇō viyasiyamuhapaṅkaō rāyā // SurSuCa.65


[p. 140]
sigghataraṁ gantūṇaṁ bahujaṇaparivāriō payattēṇa
surakayakēvalimahimaṁ thuvvantaṁ divvanārīhiṁ // SurSuCa.66

daṭṭhūṇa muṇivaraṁ taṁ kāūṇa payāhiṇaṁ ca tikkhuttō
bahumāṇavasasamuṭṭhiyarōmañcayañciyasarīrō // SurSuCa.67

bhūmitalaluliyamaüḍaṁ pañcaṅgaṁ kariya tāhē paṇivāyaṁ
paharisagalantanayaṇō aha ēvaṁ thuṇiumāḍhattō // SurSuCa.68

[catasr̥bhiḥ kalāpakam]
jaya jaya jīvadayāvara! sukkajjhāṇēṇadaḍḍhakammavaṇa!
vōcchinnabhavanibandhaṇa! jāijarāmaraṇadukkhahara! // SurSuCa.69

uppannavimalakēvalaüvaladdhasamatthaṇēyasabbhāva!
sāsayasivasuhasāhaṇa! pattaahakkhāyacāritta! // SurSuCa.70

bhayavaṁ aṇāinihaṇē paribbhamantāṇa bhavasamuddammi
dāuṁ hatthālambaṁ amha samuttāraṇaṁ kuṇasu 71|| // SurSuCa.71


[p. 141]
ēvaṁ thuṇiūṇa muṇiṁ muṇimuhakamalanihiyamaṇanayaṇō
uvaviṭṭhō dharaṇīē nāsannē nāidūrammi // SurSuCa.72

ētthantarammi muṇiṇā paratthasampāyaṇēkkarasiēṇa
gambhīrabhāraīē pāraddhā dēsaṇā ēvaṁ // SurSuCa.73

aïdulahaṁ maṇuyattaṁ asāsaṁsārasāgaragayāṇaṁ
kugaīṇa paürabhāvā sakammavasagāṇa jīvāṇaṁ // SurSuCa.74

tampi hu jarābhibhūyaṁ āvāsō rōgasōgavāhīṇaṁ
sārīramāṇasāṇēyadukkhasampāyakaliyanti // SurSuCa.75

pavaṇāhayadhayavaḍacañcalāō lacchīō tahaya maṇuyāṇaṁ
aṇavaṭṭhiyā ya nēhā suhisayamapiyāijaṇavisayā // SurSuCa.76

visayasuhampi hu pariṇāmadārūṇaṁ nārayāiduhahēū
ārambhapariggahasañciyassa pāvassa pariṇāmō // SurSuCa.77


[p. 142]
aïbhīsaṇēṇa bandhēṇa garūyapīḍāvahō khu jīvāṇaṁ
micchāviyappavasaō savvampi hu sōkkhamābhāi // SurSuCa.78

aṇavarayasampayaṭṭō maccū avaharaï jīvasaṅghāyaṁ
ēvaṁ ca ṭhiē bhō bhō bhaddā! sammaṁ vicintēha // SurSuCa.79

kēvalibhaṇiyaṁ dhammaṁ mōttūṇaṁ natthi kiñci annanti
saraṇaṁ bhavabhīyāṇaṁ bhaviyāṇaṁ bhavanibuḍḍāṇaṁ // SurSuCa.80

tamhā kuṇaha payattaṁ dulahaṁ laddhūṇa māṇusaṁ jammaṁ
jiṇaïndabhaṇiyadhammē sāsayasivasōkkhahēummi // SurSuCa.81

sāvajjakajjavajjaṇarūvaṁ parigēṇhiūṇa pavvajjaṁ
khaviūṇa kammasattuṁ sāsayasōkkhaṁ vayaha mōkkhaṁ // SurSuCa.82

iya kēvaliṇā bhaṇiē viṇivēsiya karayalañjaliṁ sīsē
vajjaraï gandhavāhaṇarāyā u tahatti jaṁ bhaṇaha // SurSuCa.83


[p. 143]
dāuṁ vijjāniyaraṁ rajjēṇa samaṁ tu niyayaputtassa
nahavāṇassa tattō karōmi gihavāsacāyanti // SurSuCa.84

ētthantarammi sundari! patthāvaṁ jāṇiūṇa pucchāē
vihiyapaṇāmēṇa maē puṭṭhō muṇikēvalī ēvaṁ // SurSuCa.85

lōyālōyavilōyaṇakēvalanāṇēṇa nāyabhāvassa
paccakkhaṁ hi bhayavaō ēyaṁ jamahaṁ tu pucchissaṁ // SurSuCa.86

ēkkacciya maha dhūyā jāyā vinnāṇarūvasampunnā
pāṇāṇavi vallahiyā nāmēṇaṁ kaṇagamālatti // SurSuCa.87

dhūyāē kō bhattā hōhī maṇavallahotti ēyāē
cintāē maha hiyayaṁ bhayavaṁ! niccapi akkhaliyaṁ // SurSuCa.88

tā maṇanivvuihēuṁ sāhijjaü ēsa amha vuttantō
pāṇiggahaṇaṁ tīē kō kira vijjāharō kāhī? // SurSuCa.89


[p. 144]
ēvaṁ ca pucchiēṇaṁ kēvaliṇā suyaṇu! ērisaṁ bhaṇiyaṁ
mā bhadda! kuṇa visāyaṁ thōva ciya ēttha vatthummi // SurSuCa.90

tuha dhūyāē bhattā sō hōhī jō imammi vēyaḍ̣dhē
guṇakaliyaṁ pālissaï vijjāharacakkavaṭṭittaṁ // SurSuCa.91

puvvabhavanēhabaddhā tuha dhūyā tassa pāṇavallahiyā
hōhī sayalantēuralalāmabhūyā mahādēvī // SurSuCa.92

kēvalivayaṇaṁ sōuṁ sañjāō majjha garūyaāṇandō
ētthantarammi rāyā samuṭṭhiō vandiūṇa muṇiṁ // SurSuCa.93

tattō rannā sahiō samāgaō tammi cēva nayarammi
aha rannā haṁ bhaṇiō bahumāṇajuyaṁ imaṁ vayaṇaṁ // SurSuCa.94

aïvallahāvi dhūyā dāyavvā tāva kassaï narassa
jaṁ ēsā lōgaṭṭhiī tēṇamhē ērisaṁ bhaṇimō // SurSuCa.95


[p. 145]
nahavāhaṇassa dijjaü sā kannā jēṇa vittavīvāhaṁ
niyayapaē ṭhaviuṇaṁ sēvāmō tāyapayajuyalaṁ // SurSuCa.96

tattō maēvi bhaṇiyaṁ ētthatthē natthi kiñci vattavvaṁ
dhūyā kittiyamēttaṁ pāṇāvi hu tumha āyattā // SurSuCa.97

sacciya dhūyā dhannā suṇhā jā hōi dēvapāyāṇaṁ
kēvaligirāvi saccā jaṁ kijjaï ērisē vihiē // SurSuCa.98

tumha suyaṁ mōttūṇaṁ vēyaḍḍhagirimmi hōjja kō annō
vijjāṇa cakkavaṭṭī jassa piyā hōjja maha dhūyā? // SurSuCa.99

ēvaṁ ca maē bhaṇiē viyasiyavayaṇēṇa rāiṇāṇattō
sōmajasō jōisiō vivāhalaggaṁ nirūvēsu // SurSuCa.100

tattō jōisiēṇaṁ sammaṁ ālōciūṇa āiṭṭhaṁ
vaïsāhasuddhapañcamirattīē sōhaṇaṁ laggaṁ // SurSuCa.101


[p. 146]
tattō ya maē bhaṇiyaṁ āēsaṁ dēha jēṇa gantūṇa
niyanayarēsañjuttiṁ vivāhakajjassa kārēmi // SurSuCa.102

tēṇāṇunnāō haṁ sigghaṁ ciya āgaō ihaṁ suyaṇu!
rāyāmaccēhiṁ samaṁ candajasā ' 'iccanāmēhiṁ // SurSuCa.103

ēēvi kaṇagamālāvaraṇatthaṁ āgayā maē samayaṁ
kallē pabhāyasamaē kila hōi varaṇayaṁ tīē // SurSuCa.104

ēvaṁ ca ṭhiē ēsā ēkkā dhūyā suṭṭhu piyā tāva kaṇagamālamha
ēīē aṇurāō sañjāō cittavēgammi // SurSuCa.105

tā jaï maṇō 'ṇukūlaṁ sampāḍissaṁ na ēkkadhūyāē
ēīyavi, tā sundarī! kiñca maē jīviēṇanti? // SurSuCa.106

uvayārēṇaṁ mahayā vimaggiyā rāiṇā suyanimittaṁ
sirigandhavāhaṇēṇaṁ maēvi dinnā imā tassa // SurSuCa.107


[p. 147]
taṁ ca iyāṇiṁ annahakāuṁ cāijjaē na jaṁ suyaṇu!
ēēṇa kāraṇēṇaṁ mē bhaṇiyaṁ āgayaṁ vasaṇaṁ // SurSuCa.108

ēvaṁ piyayamavayaṇaṁ sōūṇaṁ cittavēga! sañjāyā
maha sāmiṇīvi vicchāyavayaṇiyā cittamālatti // SurSuCa.109

tattō tīē bhaṇiyaṁ maha cittē phuraï ērisaṁ tāva
paricayaï kaṇagamālā tavvirahē jīviyamavassaṁ // SurSuCa.110

kahakahavi maē jaṁ sā tappāvaṇasuyagēhiṁ vayaṇēhiṁ
puvviṁ sadhīraviyā ēyaṁ puṇa annahā jāyaṁ // SurSuCa.111

bhaṇiyaṁ ca amiyagaïṇā ēvaṁ hi ṭhiē karēmi kiṁ suyaṇu!
jaï tāva na dēmi imaṁ tō rāyā rūsaï avassaṁ // SurSuCa.112

kēvalivayaṇā rannō aïgaruō ēttha āyarō jāō
tēṇa imāi adāṇē aïgaruyaṁ hōi maha khūṇaṁ // SurSuCa.113


[p. 148]
ruṭṭhēṇa tēṇa vēyaḍḍhanagavarē jaṁ na hōi āvāsō
aïthōvaṁ ciya ēyaṁ, annampi virūvayaṁ hōi // SurSuCa.114

annaṁ ca giṇhissaï maḍḍāivi rāyā ēyaṁ na ēttha sandēhō
tāva varaṁ sayamēva ya samappiyānēhaviddhīē // SurSuCa.115

jaï puṇa dijjaï ēsā rāyasuyaṁ mōttu cittavēgassa
tā tassāvi amhāṇavi pāṇāṇavi saṁsaō hōi // SurSuCa.116

tā sundari! na hu kajjaṁ annēhiṁ ēttha bahuvigappēhiṁ
taha bhaṇasu kaṇagamālaṁ jaha ujjhaï tammi aṇurāyaṁ // SurSuCa.117

kiñca uttamakulappasūō piyaṁvaō sayalajaṇamaṇāṇandō
sūrō dhīrō cāī niyapiulacchīalaṅkariō // SurSuCa.118

rūvēṇa jōvvaṇēṇa ya kalāhiṁ vijjāhiṁ nimmalaguṇēhiṁ
vikkhāō nahavāhaṇakumarō savvammi vēyaḍ̣dhē // SurSuCa.119


[p. 149]
tattō sa ēva bhattā kamāgaō hōu kaṇagamālāē
na hu kajjaṁ annēṇa avāyabahulēṇa purisēṇaṁ // SurSuCa.120

ēvaṁ ca amiyagaïṇā bhaṇiyāē tāhi cittamālāē
bhaṇiyā haṁ sōmalaē! kiṁ juttaṁ sampayaṁ kāuṁ? // SurSuCa.121

tattō ya maē bhaṇiyaṁ taṁ cēva ya ittha gahiyaparamatthā
niyadhūyāē saruvassa ēttha kimahaṁ bhaṇāmitti? // SurSuCa.122

tō bhaṇaï cittamālā tīē gantūṇa bhāvamulabhasu
icchaï va navā annaṁ purisaṁ guṇadōsakahaṇēṇa? // SurSuCa.123

nahavāhaṇaṁ pasaṁsiya abbhahiyaguṇaṁhiṁ, nindiūṇannaṁ
taha kuṇasu jahā icchaï vīvāhaṁ ēyataṇaēṇa // SurSuCa.124

tattō ya maē bhaṇiyaṁ sāmiṇi! kiṁ taṁ na yāṇasi sabhāvaṁ
niyadhūyāē jēṇaṁ āēsaṁ dēsi maha ēvaṁ // SurSuCa.125


[p. 150]
mannissaï vīvāhaṁ jaṁ sā aṇṇassa, acchaü sudūraṁ
sōuṁ paüttimēyaṁ mannē jīyaṁ pariccayaï // SurSuCa.126

maha vayaṇaṁ sōūṇaṁ gurudukkhasamāhayā bhaṇaï tattō
viyalantasakajjalanayaṇasalilasāmaliyagaṇḍayalā // SurSuCa.127

jaṁ bhaṇasi tumaṁ bhaddē! majjhavi hiyayammi phuraï taṁ saccaṁ
navaraṁ hayāsavihiṇō vasēṇa aïdukkaraṁ jāyaṁ // SurSuCa.128

[yugmam]
tattō aïgurusōgaṁ ruyamāṇiṁ picchiūṇa niyadaïyaṁ
vajjariyamamiyagaïṇā sundari! kiṁ ēttha runnēṇaṁ? // SurSuCa.129

kiṁ maha thōvaṁ dukkhaṁ navaraṁ na caēmi annahākāuṁ
suirampi cintiūṇavi labhāmi nannaṁ uvāyanti // SurSuCa.130

tamhā mahilāgāhaṁ mōttūṇaṁ āyaïṁ nirūvēsu
rāyasuyassa adāṇē dōsē ya guṇē vicintēsu // SurSuCa.131


[p. 151]
anna caṁ, kaṇagamālā bahumāṇaparā hu jaṇaṇijaṇagāṇaṁ
paḍikūlissaï vayaṇaṁ na amha guṇadōsakahaṇēṇa // SurSuCa.132

annañca, kannagāē bhattā kila hōi guruaṇunnāō
tadaṇunnāē ya jaō sayaṁvarāīvi kīranti // SurSuCa.133

kicca nahavāhaṇarāyasuō jāva na diṭṭhīi gōyarē paḍaï
tāvacciya aṇurāō imīē annammi purisammi // SurSuCa.134

nijjiyaaṇaṅgaruvē diṭhṭhē uṇa tammi hōhihī rāgō
tā kiṁ sundarī! bahuṇā vigappasaṅkappajālēṇa // SurSuCa.135

gantūṇa kaṇagamālaṁ suniuṇavayaṇēhiṁ bhaṇasu taṁ suyaṇu!
ēyammi vaïyarammi jaha amhaṁ hōi na hu vasaṇaṁ // SurSuCa.136

ēvaṁ ca amiyagaïṇā bhaṇiyāē tāhi cittamālāē
bhaṇiyā haṁ sōmalaē! piyayamavayaṇaṁ lahuṁ kuṇasu // SurSuCa.137


[p. 152]
tattō tahatti bhaṇiu samuṭṭhiyā jāva tāhi mē puṭṭhā
candaṇanāmā cēḍī katthacchaï kaṇagamālatti? // SurSuCa.138

tīē bhaṇiyaṁ ēsā uvarimabhūmīō uttirēūṇa
gihaüjjāṇābhimuhā gacchaï vicchāyamuhakamalā // SurSuCa.139

taṁ sōūṇa vigappō uppannō maha maṇammi ērisaō
nūṇaṁ alakkhiyāē piuvayaṇaṁ tīē nisuyanti // SurSuCa.140

tēṇēva imā mannē jāyā vicchāvayaṇiyā bālā
tā jāva ēttha gantuṁ virūvamāyaraï navi kiñci // SurSuCa.141

tā sigdhaṁ ciya gantu nivāraṇē tīē ujjamāmitti
ēvaṁ vicintayantī aṇumaggēṇēva caliyā haṁ // SurSuCa.142

[yugmam]
pattā ya gharujjāṇē iō taō taggēvasaṇanimittaṁ
jā pariyaḍāmi ahayaṁ ghaṇataruyarasaṅkaḍillammi // SurSuCa.143


[p. 153]
ghaṇapattalakayalīharamaṇōharē tattha ēgadēsammi
pattalatamālatarutalahēṭṭhaniviṭṭhā maē diṭṭhā // SurSuCa.144

kiṅkimpi cintayantī galantathūlaṁsusittagaṇḍayalā
aṇahuntamaṇasamīhiyagurudukkhā kaṇagamālatti // SurSuCa.145

tattō vicintiyaṁ mē kiṁ mannē niyagihaṁ pamōttūṇa
ēgāgiṇī hu ēsā samāgayā ēttha ujjāṇē? // SurSuCa.146

[yugmam]
tā ēīi adiṭṭhā pacchannaṭhiyā niēmi jaṁ kuṇati
vinnāyasaruvatthā ēsā niyajaṇayavayaṇassa // SurSuCa.147

ēvaṁ vicintiūṇaṁ tuṇhikkā kayalithambhaantariyā
khaṇamēgaṁ jā ciṭṭhāmi tattha tā suṇasu jaṁ jāyaṁ // SurSuCa.148

dīhaṁ nīsasiūṇaṁ ēvaṁ bhaṇiyaṁ tu kaṇagamālāē
ajjavi kimittha bahuṇā vigappasaṅkappajālēṇa? // SurSuCa.149


[p. 154]
suciraṁ vicintiūṇavi tēṇa jaṇēṇaṁ na saṅgamō tāva
punnarahiyāē majjhaṁ hayavihiṇō vilasiyavasēṇa // SurSuCa.150

acchaü saṅgamasōkkhaṁ daṁsaṇaāsāvi dullahā jāyā
jāē tassa viōgē phuṭṭantaṁ dhāriyaṁ hiyayaṁ // SurSuCa.151

tā kā ajjavi āsā jēṇa tumaṁ hiyaya! phuṭṭasi na jhatti
khaṇamittadiṭṭhavallahaviōyavajjēṇa daliyampi? // SurSuCa.152

na ya piuvayaṇaṁ sōuṁ icchiyajaṇavirahakārayaṁ hiyaṁ
vajjaghaḍiyaṁva mannē jaṁ navi sayasikkaraṁ jāsi // SurSuCa.153

ammāē tāyassavi vallahiyā haṁ ti iya maraṭṭō jō
hiyayammi āsi majjhaṁ sōvi hu iṇhiṁ palīṇotti // SurSuCa.154

suhasajjhaṁ ciya ēyaṁ kajjaṁ mā putti! kuṇa visāyanti
ēvaṁvihavayaṇēhiṁ payāriyā jēṇa ambāē // SurSuCa.155


[p. 155]
jassuvari tujjha icchā dāyavvā tassa taṁ maē putti!
iyaniyavayaṇaṁ tāēṇa sampayaṁ annahā vihiyaṁ // SurSuCa.156

vinnāyamahasarūvō ō annahā jaï karēi tāōvi
maha vañchiyasampattīē sambhavō tā kahaṁ hōu? // SurSuCa.157

ēvaṁ viyāṇiūṇavi hiyaya! tumaṁ kīsa muñcasi na āsaṁ
tajjaṇasaṅgamavisayaṁ jēṇajjavi jīviyaṁ dharasi? // SurSuCa.158

ahavā na kōvi dōsō pahuparavasaciṭṭhiyassa tāyassa
summaï jaṇammi payaḍaṁ kaṭṭhō khalu bhiccabhāvotti // SurSuCa.159

jaïvi hu vijiyāṇaṅgō ruvēṇaṁ jaïvi sampayākaliō
jaïvi hu uttamavaṁsō sakkhā sakkandaṇō jaïvi // SurSuCa.160

tahavi na bhāvaï annō purisō taṁ hiyayavallahaṁ mōttuṁ
jaï ēsa nicchaō hiyaya! tujjha tā kiṁ vilambēṇa? // SurSuCa.161

[yugmam]

[p. 156]
ēsō sō patthāvō aïdulahō pāviotti kaliūṇaṁ
ujjama vicintiyatthē hōu avigdhēṇa sampattī // SurSuCa.162

ēvaṁ hi kaē tāyasya dēi dōsaṁ na kimpi rāyāvi
dūsahaviōyadukkhassa hōi ēvaṁ ca vōcchēō // SurSuCa.163

ēmāibahuvigappā bhaṇiūṇaṁ cittavēga! sā bālā
kayamaraṇajjhavasāyā ārụdhā aha tamālammi // SurSuCa.164

daṭṭhūṇa sāhasantīē navari dēhaṁ pakampiyaṁ majjhaṁ
na vahaï vāyā kahavi hu thakkāō savvasandhīō // SurSuCa.165

tattō ya kaṇagamālā āruhiūṇaṁ tamālasāhāē
bandhiya niuttarīyaṁ bandhaï niyakandharābhōē // SurSuCa.166

aha pabhaṇiuṁ payattā ammē! jaṁ kiñci bālabhāvāō
pabhiiṁ kilēsiyā taṁ taṁ khamiyavvaṁ mahaṁ saṁvvaṁ // SurSuCa.167


[p. 157]
tāya! tumampi hu maha khamasu sampayaṁ paṇayaparavasāi maē
puvviṁ kilēsiō jaṁ paralōyaṁ patthiyā ahayaṁ // SurSuCa.168

jaṇaṇīsamahiyanēhē! sōmalaē! khama kilēsiyā jaṁ si
susiṇiddhasahīsandōha! khamasu jaṁ kiñci avaraddhaṁ // SurSuCa.169

khaṇamittadiṭṭha! vallaha! hiyayabbhantarapaviṭṭha! nisuṇēsu
patthēmi kiñci sāmiya! pāṇaccāyaṁ karēmāṇī // SurSuCa.170

tuha saṅgamarahiyāē ēsō jammō hu tāva vōlīṇō
annabhavē puṇa sāmiya! taṁ ciya maha vallahō hujjā // SurSuCa.171

annaṁ bhaṇāmi sāmiya! jaïvi hu aïniṭṭhuraṁ imaṁ vayaṇaṁ
tahavi hu tuha āvayāvāraṇatthamēsō mha nibbandhō // SurSuCa.172

nīsara maha hiyayāō ruddhē kaṇṭhammi pāsaēṇahavā
sakkēsi na nīsariu sāmiya! maha pāṇavallahaya! // SurSuCa.173


[p. 158]
mannē ca kiñci laddhaṁ hayavihiṇā maraṇakāraṇaṁ annaṁ
maha tēṇa kāraṇēṇaṁ tumaē saha daṁsaṇaṁ vihiyaṁ // SurSuCa.174

vaṇadēvayāō! nisuṇaha tumha pasāyāō annajammēvi
sō khaṇadiṭṭhō lōgō daïō maha hōjja, nannotti // SurSuCa.175

ēvaṁ bhaṇiuṁ tīē mukkō appā ahōmuhō jhatti
ētthantarammi gayaṇē samuṭṭhiyā ērisā vāyā // SurSuCa.176

mā mā sāhasamēyaṁ āyara bhaddē! samucchugā hōuṁ
sō cēva tujjha bhattā hōhī naṇu cittavēgotti // SurSuCa.177

tatthēva laggadivasē pāṇiggahaṇaṁ bhavissaī tēṇaṁ
aha sundari! ētthatthē mā kiñcivi kuṇa visāyanti // SurSuCa.178

[yugmam]
vayaṇāṇantaramēva hi tuṭṭō sē pāsaō, taō ahayaṁ
tavvayaṇagaliyasajjhasasatthasarīrā gayā pāsē // SurSuCa.179


[p. 159]
tattō salajjavayaṇā bhaṇiyā ya maē na putti! tuha juttaṁ
ērisamāyariuṁ jaṇaṇijaṇagamāīṇaduhajaṇayaṁ // SurSuCa.180

tattō ya tīi bhaṇiyaṁ ambē! amhārisāṇa kiṁ anna
ēvaṁ hi gaē kāuṁ juttaṁ maraṇaṁ pamōttūṇaṁ? // SurSuCa.181

jaō vari maraṇaṁ mā virahō virahō aïdūsahō 'mha paḍihāi
vari ēkkaṁ ciya maraṇaṁ jēṇa samappanti dukkhāiṁ // SurSuCa.182

tattō ya maē tīsē kahiō savvōvi puvvavuttantō
bhaṇiyā ya putti! sampaï kiṁ tuha paḍihāsaē kāuṁ? // SurSuCa.183

aha tīē vajjariyaṁ lajjaṁ mōttuṁ bhaṇāmi ēyaṁ tu
navi majjha karē laggaï annō purisō ihaṁ jammē // SurSuCa.184

hasiūṇa maē bhaṇiyaṁ dēvayavayaṇāu siddhamēyanti
kintu kaha tujjha jaṇaō chuṭṭissaï gandhavāhaṇaō? // SurSuCa.185


[p. 160]
ētthantarammi puṇaravi gayaṇē vāyā samuṭṭhiyā ēsā
mā! kuṇaha bahuvigappē maha vayaṇaṁ tāva nisuṇēha // SurSuCa.186

gantūṇaṁ sōmalayā sāhaü jaṇayassa ērisaṁ vayaṇaṁ
bhaṇiyā bahuppagāraṁ bhaṇaï taō kaṇagamālēvaṁ // SurSuCa.187

jaṁ cēva kuṇaï tāō taṁ cēva majjha bahumayaṁ savvaṁ
jaï hōi sundaraṁ iha tāyassavi kīraï tayanti // SurSuCa.188

tattō avigappaṁ sē varaṇāiṁ paḍicchiyavvanti
ēvaṁ hi kaē kamasō hōhī iṭṭhatthasampattī // SurSuCa.189

iya dēvayāē vayaṇaṁ sōūṇaṁ cittavēga! amhāṇaṁ
sañjātō gurutōsō tatō ya maē imaṁ bhaṇiyaṁ // SurSuCa.190

maṇavañchiyavatthummī mā kīraü putti! kāvi āsaṅkā
kavaḍēṇavi tēṇa tumaṁ mannasu niyajaṇayavayaṇanti // SurSuCa.191


[p. 161]
ēvaṁ ca dēvayāē vayaṇaṁ annassa nēva kahiyavvaṁ
mā vinnāyasarūvō virūvamāyaraï sō rāya // SurSuCa.192

ēyammi kaē payaḍē lōyapavāyāu nāyaparamatthō
rāyā 'vassaṁ tuha vallahassa āyaraï asuhanti // SurSuCa.193

tō bhaṇaï kaṇagamālā ēvaṁ ēyanti natthi sandēhō
tā ambē! patthuyatthē ujjama kiṁ ēttha bahuēṇa? // SurSuCa.194

tattō ya maē gantuṁ siṭṭhaṁ ēyaṁ tu cittamālāē
bhaṇiyā bahuppagāraṁ tuha dhūyā bhaṇaï ēvaṁ tu // SurSuCa.195

jaṁ kiñci bhaṇaï tāō jaṁ ciya iha bahumayaṁ tu ambāē
jaṁ cēva ya saguṇataraṁ maēvi taṁ cēva kāyavvaṁ // SurSuCa.196

jaha abbhudaō tāyassa hōi, jaha hōi nāvayā kayāvi
taha cēva ya kāyavvaṁ maēvi, kiṁ ēttha annēṇa? // SurSuCa.197


[p. 162]
tattō ya cittamālā tavvayaṇaṁ kahaï niyayadaïyassa
taṁ sōuṁ amiyagaī harisiyavayaṇō imaṁ bhaṇaï // SurSuCa.198

sundaramaṇuṭṭhiyaṁ handi! majjha dhūyāē jaṇayabhattāē
dakkhinnavayaṇavinnāmapagarisō daṁsiō ēvaṁ // SurSuCa.199

tattō pabhāyasamaē rāyāmaccēhiṁ varaṇayaṁ tīsē
mahayā vicchaḍḍēṇaṁ vihiyaṁ kayajaṇayaāṇandaṁ // SurSuCa.200

ēvaṁ ca ṭhiē tuha maṇanivvuihēuṁ tīē vayaṇēṇa āgayā ahayaṁ
kahaṇatthaṁ patthuyavatthuvittharassēttha tuha pāsē // SurSuCa.201

tā mā sundara! varaṇayasavaṇāō dummaṇō tumaṁ hōsu
jaṁ dēvayāē vayaṇaṁ aliyaṁ na ya havaï ēyaṁ tu // SurSuCa.202

ēvaṁ ca kaṇagamālābhāṇaï na nāha! taṁ pamōttūṇa
annassa karō laggaï maha hatthē ittha jammammi // SurSuCa.203


[p. 163]
dēvayavayaṇaṁ jaï saccayaṁ tā dharēmi niyapāṇā
tadabhāvē puṇa saraṇaṁ maraṇaṁ maha nicchaō ēsō // SurSuCa.204

bhō suppaïṭhṭha! ēvaṁ sōmalayāvayaṇasavaṇaō taïyā
jāyaṁ maṇayaṁ maha māṇasassa satthattaṇaṁ tattō // SurSuCa.205

ēvaṁ vicintiyaṁ mē kēvaliṇā jēṇa ērisaṁ bhaṇiyaṁ
puvvabhavanēhabaddhā hōhī bhajjatti, tā ēyaṁ // SurSuCa.206

sambhavaï nūṇa amhaṁ avarōppadaṁsaṇāō aïgaruō
aṇurāō jāō jaṁ summaï lōyappavāō ya // SurSuCa.207

jāisarāiṁ mannē imāiṁ nayaṇāiṁ sayalalōyassa
viyasanti piyē diṭṭhē avvō! maülinti vēsammi // SurSuCa.208

tā bhaviyavvaṁ imiṇā navaraṁ aïdugghaḍamha paḍihāi
jaṁ sā rāyasuēṇaṁ variyā kaha majja hōhitti? // SurSuCa.209


[p. 164]
ēvaṁ vicintiūṇaṁ tambōlapayāṇapuvvayaṁ bhaṇiyā
jaṁ kiñci ēttha hōhī dīsissaï taṁ sayaṁ ambē! // SurSuCa.210

bhaṇiyaṁ sōmalayāē ēvaṁ ēyanti natthi sandēhō
tattō vihiyapaṇāmā uṭṭhiyasaṭṭhāṇamaṇupattā // SurSuCa.211

aha bhaṇaï bhāṇuvēgō puvviṁ diṭṭhassa tassa sumiṇassa
lēsēṇa kōvi atthō 'vadhāriō tāva taṁ suṇasu // SurSuCa.212

ēsā hu kaṇagamālā mālā hōhitti, tīē jō rāgō
taggahaṇaṁ taṁ jāṇasu varaṇaṁ puṇa tīē apattī // SurSuCa.213

ēttiyamēttō atthō paripphuḍō tāva jāṇiō hu maē
sēsampi hu avvattaṁ viyāṇiyaṁ kiñci taṁ suṇasu // SurSuCa.214

kōvi uvāēṇa imaṁ appissaï tujjha sā puṇō kahavi
bhaṭṭhā tuha hatthāō pāvissaï āvaï garuiṁ // SurSuCa.215


[p. 165]
tattō rakkhiya kōvi hu ̣dhōissaï tujjha tēṇa pajjantō
suviṇassa sundarō iya viṇicchiō suviṇasabbhāvō // SurSuCa.216

taṁ sōuṁ maē bhaṇiyaṁ sammaṁ hi viṇicchiyaṁ tumē suyaṇu!
ghaḍaï jaō ēsatthō navaraṁ aïdugghaḍō lāhō // SurSuCa.217

tō bhaṇaï bhāṇuvēgō vatthuṁ na taṁ atthi ēttha lōgammi
aṇukūlassa u vihiṇō jaṁ mannē dugghaḍaṁ hōi // SurSuCa.218

bhō suppaïṭṭha! ēvaṁ païdiyahaṁ takkahāviṇōēṇa
tappāvaṇaāsāē vōlīṇā vāsarā kaïvi // SurSuCa.219

āsannamāgayaṁ aha laggadiṇaṁ tāhi khayarapariyariō
mahayā vicchaḍḍēṇaṁ bandhujaṇasamanniō tattha // SurSuCa.220

vīvāhatthaṁ tīē nahavāhaṇakhayararāyaaṅgaruhō
sampattō aha pattā kamēṇa sā pañcamitihīvi // SurSuCa.221


[p. 166]
tattō 'varaṇhasamaē majjha vigappō maṇammi uppannō
avvō! kiṁ taṁ aliyaṁ hōhī iha dēvayāvayaṇaṁ? // SurSuCa.222

ahava na dīsaï kiñcivi aṇurūvaṁ tassa tēṇa mannāmi
sōmalayāvajjariyaṁ savvamalīgaṁ hi sañjāyaṁ // SurSuCa.223

ēmāibahuvigappaṁ cintēntō raṇaraṇēṇa gahiō haṁ
katthavi dhiimalahantō nīhariō tāō nayarāō // SurSuCa.224

pattō ya tamujjāṇaṁ saccaviyā jattha sā maē puvviṁ
andōlaṇataruhiṭṭhē gantumahaṁ tāhi uvaviṭṭhō // SurSuCa.225

aha cintiuṁ payattō iṇhiṁ kiṁ majjha kāumuciyaṁ tu
parahatthaṁ sampattā tāva piyā maha niyantassa // SurSuCa.226

dēvayavayaṇāsāē nēva uvāōvi cintiō kōvi
iṇhiṁ puṇa nō sakkaṁ kimpi uvāyantaraṁ kāuṁ // SurSuCa.227


[p. 167]
ēsōvi hu aṇurāgō ēvampi gaē na tuṭṭaē kahavi
païsamayaṁ ca pavaḍḍhaï santāvō virahasañjaṇiō // SurSuCa.228

aviya dullahalambhammi jaṇē jassiha purisassa hōi aṇurāgō
chillarayapāṇiēṇava aṇudiyahaṁ tēṇa susiyavvaṁ // SurSuCa.229

garuyapiyasaṅgamāsābhaṁsasamucchaliyaraṇaraṇāinnaṁ
na ya jāṇē kahava imaṁ niyahiyayaṁ saṇṭhavāmitti? // SurSuCa.230

tā kiṁ karēmiṁ iṇhiṁ ahavā kiṁ ēttha bahuvigappēhiṁ
guruvirahadukkhasamaṇō pāṇaccāō paraṁ juttō // SurSuCa.231

jaïvi na jujjaï ēsō vivēyajuttāṇa uttamanarāṇa
tīē virahē tahavi hu sakkēmi na jīviyaṁ dhariuṁ // SurSuCa.232

tā ētthēva taruvarē tīē andōlaṇēṇa supavittē
ubandhiya appāṇaṁ pāṇaccāyaṁ karēmitti // SurSuCa.233


[p. 168]
ēvaṁ vicintiūṇaṁ ārụdhō tammi taruvarē ahayaṁ
dāuṁ galaē pāsaṁ aha ēvaṁ bhaṇiumāḍhattō // SurSuCa.234

rē divva! annajanmē dullahalambhammi māṇasē nēhaṁ
mā maha karijja ēsā hu patthaṇā tuha maē vihiyā // SurSuCa.235

annaṁ ca kēvaliṇō taṁ vayaṇaṁ, sā vāyā dēviyāvi, taṁ suviṇaṁ
āsānibandhaṇaṁ majjha divva! savvaṁ kayaṁ aliyaṁ // SurSuCa.236

ēvaṁ bhaṇiūṇa maē mukkō appā ahōmuhō jhati
tāhē gạ̄dhībhūē pāsammi sarīrabhārēṇa // SurSuCa.237

rūddhaṁ galayaṁ ākuñciyāō dhamaṇīō pasariyā viyaṇā
bhaggaṁ lōyaṇajuyalaṁ ruddhō pavaṇassa sañcārō // SurSuCa.238

uvvēlliyamaṅgēhiṁ jāyaṁ udaraṁ ca pavaṇapaḍihatthaṁ
karaṇāiṁ ghāiyāiṁ jāyā aha vēyaṇā mandā // SurSuCa.239


[p. 169]
bhō suppaïṭṭha! ēvaṁ viyaṇāparimandaïndiēṇa maē
ētthantarammi nisuō saddō apaṇaṭṭhacittēṇa // SurSuCa.240

mā sāhasa mā sāhasamēyaṁ kāurisajaṇasamāiṇṇaṁ
āyariya dēvadullahaniyaruvaṁ bhadda! nāsēsu // SurSuCa.241

ētthantarammi kēṇavi lambantaṁ ukkhivittu maha dēhaṁ
lahu cchindiūṇa pāsaṁ vihiō miusīyalō pavaṇō // SurSuCa.242

tattō tusārasīyalasāraminīracchaḍāhiṁ saṁsittō
ulhāsiūṇa hiyayaṁ aṅgaṁ saṁvāhiyaṁ savvaṁ // SurSuCa.243

mucchānimīliyacchō savvaṁ suviṇaṁva taṁ vimannantō
kōmalakisalayaraïē sattharaē sōviō tēṇa // SurSuCa.244

puṇaruttapavaṇakaraṇāiyāhiṁ nāṇāvihāhiṁ ciṭṭhāhiṁ
gayavēyaṇēṇa tattō khaṇantarā cēyaṇā laddhā // SurSuCa.245


[p. 170]
ummīliyalōyaṇajuyalaēṇa diṭhṭhō visiṭṭhasaṇṭhāṇō
navajōvvaṇō juvāṇō paccakkhaṁ pañcabāṇōvva // SurSuCa.246

bhaṇiyaṁ ca tēṇa kiṁ bhadda! bāhaē, daṁsiyaṁ maē galayaṁ
aha saṁvāhaṇavihiṇā tampi hu satthaṁ kayaṁ tēṇa // SurSuCa.247

vigayasayalapīḍō satthadēhō tayā haṁ, kisalayaraïyammī sattharē saṁniviṭṭhō
virahavihuriyaṅgō dīhanīsāsakhinnō ahilasiyapaya-tthā 'sāhaṇuvvinnacittō // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï pāsagaparimōyaṇotti nāmēṇa
surasundarināmāē kahāē turiō paricchēō 1000 // SurSuCa.1000



---------------------------------------------------------------------

[p. 171]
[pañcamaḥ paricchēdaḥ]

aha sō daṭhṭhūṇa mamaṁ viddāṇamuhaṁ galantanayaṇillaṁ
karayalanimiyakavōlaṁ ēvaṁ bhaṇiuṁ samāḍhattō // SurSuCa.1

sundara! tuha sarisāṇaṁ uttamapurisāṇa jujjaï na kāuṁ
ahamajaṇasamāinnō appavahō kugaïsañjaṇaṇō // SurSuCa.2

annaṁ ca kō si tumaṁ kassa kaō kēṇa va kajjēṇa ēyamāyariyaṁ?
kīsa sasōgō sundara! aviralathūlaṁsuai muyasi? // SurSuCa.3

dīhaṁ nīsasiūṇaṁ tattō ya maē tayā imaṁ bhaṇiyaṁ
kiṁ kahiyāē imāē vihalāē suyaṇu! vattāē? // SurSuCa.4

kahiēṇa jēṇa labbhaï kōvi guṇō, tamiha sāhiuṁ juttaṁ
annaha puṇa tusakhaṇḍaṇasarisēṇaṁ kiṁ nu kahiēṇaṁ? // SurSuCa.5


[p. 172]
aviya vōlīṇapāyakajjē sāhārō kōvi natthi kahiēṇa
gayapāṇiyammi pālīi bandhaṇaṁ kaṁ guṇaṁ lahaü? // SurSuCa.6

dussahadukkhasamucchēyaṇammi ujjuttamāṇasassa tumē
kīsa kayaṁ maha vigdhaṁ pāṇaccāyaṁ karēntassa? // SurSuCa.7

tā mā kāhisi iṇhimpi majjha vigghanti, tāhi sō bhaṇaï
mā bhadda! kuṇasu ēvaṁ sāhasu maha kāraṇa tāva // SurSuCa.8

vinnāyammi sarūvē jēṇa uvāōvi labbhaē kōvi
tattō ya maē kahiyā nīsēsā puvvavattā sē // SurSuCa.9

ullambaṇaavasāṇā taṁ sōuṁ suppaïṭṭha! tēṇāhaṁ
bhaṇiō juvaīē kaē na hu juttaṁ uttamanarāṇa // SurSuCa.10

ērisamāyariuṁ bhō! visēsaō tumha nīikusalāṇa
jīvantā jēṇa narā kallāṇaparaṁ paramuvinti // SurSuCa.11


[p. 173]
kiñca dhannō si tumaṁ jassatthi tāva annōnnavayaṇasañcārō
taha dēvayāē vayaṇaṁ āsāē nibandhaṇaṁ atthi // SurSuCa.12

taha ēganagaravāsō avarōpparabhāvajaṇaṇasaṅgabbhō
tā kīsa kuṇasi sōyaṁ, dhannō taṁ punnavantō ya // SurSuCa.13

maha puṇa punnavihūṇassa kahavi taddaṁsaṇammi jā āsā
tīēvi hu dāliddaṁ tahavi hu dhārēmi niyapāṇē // SurSuCa.14

kittiyamittaṁ dukkhaṁ hontē vayaṇakkamammi tuha bhadda!?
jaṁ maha maṇadaïyāē ṭhāṇāiṁ ayāṇamāṇassa // SurSuCa.15

tattō ya maē bhaṇiyaṁ sāhasu maha tāva niyayavuttantaṁ
ṭhāṇampi nēya jāṇasi kaha ṇu tumaṁ niyadaïyāē? // SurSuCa.16

kammi purē tuha vāsō kēṇava kajjēṇa āgaō ēttha?
tattō ya tēṇa bhaṇiyaṁ ēgamaṇō bhō! nisāmēhi // SurSuCa.17


[p. 174]
ētthēva atthi sēlē bahuvijjāharapurōhaparikaliē
suvibhattatiyacaükkaṁ nāṇāujjāṇaramaṇīyaṁ // SurSuCa.18

suvisālasālakaliyaṁ sakkandaṇapuravarassa sāricchaṁ
uttarasẹ̄dhīē puraṁ pavaraṁ suranandaṇaṁ nāma // SurSuCa.19

[yugmam]
sāhīṇasayalavijjō vijjāharaniyarapaṇayapayakamalō
kamaladalatullanayaṇō nayaṇamaṇāṇandaṇō sūrō // SurSuCa.20

sūrōvva nihayatēyassitēyanivahō akhaṇḍiyapayāvō
dappiṭṭhavaïrivāraṇanivāraṇē sīhapōyasamō // SurSuCa.21

vijjāharāṇa rāyā supasiddhō cēva savvakhayarāṇa
pasarantavimalakittī āsī haricandanāmotti // SurSuCa.22

[tisr̥bhiḥ kulakam]
sarasiruhasarisavayaṇā nīluppaladalavisālavaranayaṇā
kamalōyararuidēhā rayaṇavaī nāma sē mahilā // SurSuCa.23


[p. 175]
sayalōrōhapahāṇāē tīē pāṇappiyāē dēvīē
samayaṁ tivaggasāraṁ visayasuhaṁ aṇuhavantassa // SurSuCa.24

dēvakumārasaricchō aha tīē dāraō samuppannō
uciyasamaē ya tēhiṁ pahañjaṇō nāma sē vihiyaṁ // SurSuCa.25

dhūyā ya bandhusundarināmā asamāṇaruvalāvannā
dōnnivi tāiṁ kamasō pattāiṁ jōvvaṇaṁ paḍhamaṁ // SurSuCa.26

aha annayā kayāivi avarōpparanēhagaruyabhāvāṇaṁ
ēgantammi ṭhiyāṇaṁ ullāvō tēsiṁ sañjāō // SurSuCa.27

bhaṇiyaṁ pahañjaṇēṇaṁ paḍhamaṁ tuha hōi kiñcijamavaccaṁ
dhūyā vā taṇaō vā taṁ maha taṇayassa dāyavvaṁ // SurSuCa.28

aviya tujjha mahaṁ vā jaṁ hōjja kimpi iha paḍhamagaṁ tu ḍimbharuyaṁ
avarōpparasambandhō tāṇaṁ amhēhiṁ kāyavvō // SurSuCa.29


[p. 176]
tā bandhusundarīē tahatti bahu manniyaṁ tayaṁ vayaṇaṁ
garuyasahōyarasabbhāvanēhaakkhittacittāē // SurSuCa.30

ēttō ya atthinayaraṁ vēyaḍ̣dhē uttarāē sẹ̄dhīē
savvōuyataruvaṇasaṇḍamaṇḍiyaṁ camaracañcanti // SurSuCa.31

tattha ya khayaranarīsō bhāṇugaï nāma atullasāmatthō
nijjiyaaṇaṅgaruvō kāmiṇijaṇamāṇasāṇandō // SurSuCa.32

haricandakhayarapavarēṇa niyasuyā bandhusundarī tassa
dinnā varapīīē vivāhiā sāyaraṁ tēṇa // SurSuCa.33

tīi sutaṇūi samayaṁ aṇuhavamāṇō u garuyapīīē
pañcapayārē visaē bhāṇugaī bhuñjaï rajjaṁ // SurSuCa.34

vaccantēsu diṇēsuṁ tīē dēvīē dāriyā jāyā
ujjōiyadisivalayā u cittalēhatti nāmēṇa // SurSuCa.35


[p. 177]
tayaṇantaraṁ ca dēvī sundarasuviṇēhiṁ sūiya taṇayaṁ
sūyā suhatihirikkhē cittagaï nāma sē vihiyaṁ // SurSuCa.36

haricandōvi hu rāyā cāraṇasamaṇassa sumuhanāmassa
payamūlē sōūṇaṁ jiṇadhammaṁ siddhisuhahēuṁ // SurSuCa.37

niyayapaē ṭhaviūṇaṁ pahañjaṇaṁ niyasuyaṁ viṇikkhantō
saṁsāravāsabhīō nivvinnō kāmabhōgāṇa // SurSuCa.38

[yūgmam]
sāmannaṁ kāūṇaṁ payamūlē cāraṇassa sumuhassa
niṭṭhaviyakammajālō, antagaḍō kēvalī jāō // SurSuCa.39

jō pahañjaṇōvi hu vijjāharanaravaī payāvillō
bhuñjaï jaṇayaviiṇṇaṁ rajjaṁ gayasayalaāsaṅkō // SurSuCa.40

tassaya sayalantēurapavarāō dunni aggamahisīō
kalahaṁsī mañjūsā uttamavaṁsappasūyāō // SurSuCa.41


[p. 178]
kalahaṁsīē jāō puttō jalaṇappahotti nāmēṇa
mañjūsāē lahuō puttō kaṇagappahō nāmō // SurSuCa.42

niyayasahōyaravayaṇaṁ sumarantī bandhusundarī dēvī
nāūṇa cittalēhaṁ niyadhūyaṁ jōvvaṇaṁ pattaṁ // SurSuCa.43

aha taṁ bhāuyavayaṇaṁ sāhaï daïyassa bhāṇugaïṇō sā
tattō ya bhāṇugaïṇā niyadhūyā cittalēhā sā // SurSuCa.44

dinnā khayarapahañjaṇasuyassa jēṭṭhassa rūvajutassa
jalaṇapahassa, tēṇavi pariṇīyā paramapīīē // SurSuCa.45

[yugmam]
suranandaṇammi nayarē nīyā aha tīē nēhasahiyāē
saha visaē bhuñjantō ciṭṭhaï dēvōvva diyalōē // SurSuCa.46

aha annayā kayāivi khayarāhivaī pahañjaṇō daṭṭhuṁ
gayaṇē sasaṅkadhavalaṁ dēvaülagōrayaṁ gēhaṁ // SurSuCa.47


[p. 179]
aha cintiuṁ payattō maṇōharō handi! ēsa āgārō
ēyāgiīē tā haṁ kārēmi jiṇālayaṁ rammaṁ // SurSuCa.48

maṇikuṭṭimammi tattō ālihiuṁ ujjaō jayā rāyā
tāva ya jhatti vilīṇō pavaṇahaō jalaharō savvō // SurSuCa.49

daṭhṭhūṇaṁ taṁ vilīṇaṁ khaṇēṇa rāyā vicintaē ēvaṁ
ēvaṁvihā narāṇaṁ lacchīō cavalarūvāō // SurSuCa.50

jaha ēsō abbhalavō khaṇēṇa diṭṭhō puṇō paṇaṭṭhotti
taha savvēvi payatthā khaṇamittāṇandasañjaṇaṇā // SurSuCa.51

rūvaṁ ca jīviyaṁ jōvvaṇaṁ ca savvēvi bandhusambandhā
ēvamaṇiccā avvō! dhiratthu saṁsāravāsassa // SurSuCa.52

paccakkhaṁ hi aṇiccaṁ nāūṇavi jaṁ thiraṁva mannanti
visayā ' 'sattā sattā, ēyaṁ avivēyasāmatthaṁ // SurSuCa.53


[p. 180]
nāūṇavi jiṇavayaṇaṁ ārambhapariggahēsu vaṭṭanti
kāmāsattā jaṁ puṇa ahō! mahāmōhamāhappaṁ // SurSuCa.54

tā 'laṁ mama rajjēṇaṁ saṁsāranivāsahēubhūēṇa
jāṇiyajiṇindavayaṇassa handi! gurudukkhamūlēṇa // SurSuCa.55

tā sāvajjaṁ vajjiya pavvajjāujjamaṁ karēmi lahuṁ
kiṁ maha imiṇā duggaïnibandhaṇāsārarajjēṇa? // SurSuCa.56

annaṁ ca majjha vaṁsē rajjaṁ dāūṇa niyayaputtāṇa
bahavē kayasāmannā rāyāṇō pāviyā sugaïṁ // SurSuCa.57

tavvaṁsapasūēṇa maēvi kāyavvayaṁ imaṁ tamhā
iya cintiūṇa rāyā saṁsaï saṁnihiyakhayarāṇaṁ // SurSuCa.58

ētthantarē sughōsō caünāṇī cāraṇō muṇī tattha
virahantō sampattō bhaviyāṇa vibōhaṇaṭṭhāē // SurSuCa.59


[p. 181]
rāyā pahañjaṇō aha suyassa jalaṇappahassa aha rajjaṁ
dāūṇa tahā kaṇagappahassa pannattivaravijjaṁ // SurSuCa.60

tattō ya viṇikkhantō sughōsasāhussa pāyamūlammi
avahāya rāyalacchiṁ pahañjaṇō khayararāyatti // SurSuCa.61

jalaṇappahōvi bhuñjaï rāyasiriṁ khayaraniyaraparikinnō
sayalōrōhapahāṇāi cittalēhāi samayanti // SurSuCa.62

kaṇagappahōvi sāhiya vijjaṁ pannattināmiyaṁ vihiṇā
vijjāpabhāvasañjāyagaruyasāmatthavitthārō // SurSuCa.63

ujjhiya niyavaṁsakamaṁ aṇavikkhiya ayasapaḍahayaṁ lōē
bahumanniya avivēyaṁ aviyāriya dōggaïgamaṇaṁ // SurSuCa.64

aṇavēkkhiya gurubhāvaṁ aṅgīkāūṇa taha adakkhinnaṁ
rāyasirilōluēṇaṁ vijjābaladappabhariēṇa // SurSuCa.65


[p. 182]
jalaṇappahassa jiṭṭhassa bhāuṇō piuvidinnarajjapayaṁ
uddāliyaṁ tu kaṇagappahēṇa vijjāpabhāvāō // SurSuCa.66

[catasr̥bhiḥ kulakam]
tattō ahiṭṭhiyaṁ taṁ rajjaṁ savvampi uggatēēṇa
sāmāiṇā savvō vasīkaō khayaraniurambō // SurSuCa.67

nīsāriō sabhūmīō tāhi jalaṇappahō kaṇiṭṭhēṇa
nayarammi camaracañcē samāgaō sasurapāsammi // SurSuCa.68

bahumāṇapuvvayaṁ sō pavēsiō niyapurammi sasurēṇa
bhāṇugaïrāiṇā aha samayaṁ ciya cittalēhāē // SurSuCa.69

aha paramapamōēṇaṁ tahiṁ vasantassa suranayarammi
bhō cittavēga! tassa u vōlīṇā vāsarā kaïvi // SurSuCa.70

aha annayā kayāivi jalaṇapahō sālaēṇa sañjuttō
cittagaïnāmaēṇaṁ nīhariō tāō nayarāō // SurSuCa.71


[p. 183]
pēcchantō bahuvihaüvavaṇāṁi ramaṇīyatarusaṇāhāiṁ
bhāraṇḍacakkamaṇḍiyapasannajaladīhiyānivahaṁ // SurSuCa.72

pasariyasiyabhāsāiṁ pēcchantō girivarassa siharāiṁ
kinnaramihuṇasusaṅgakayalīharavihiyasōhammi // SurSuCa.73

aïkalakūiyakalayaṇṭhilaṭṭhakōlāhalābhiramaṇīē
paribhamirabhamaraniurambagaruyajhaṅkāramahurammi // SurSuCa.74

ēgammi vaṇaniguñjē phalabharaviṇamantadumasayāinnē
pattō sakōugēṇaṁ samayaṁ ciya cittagaïṇā u // SurSuCa.75

[catusr̥bhiḥ kulakam]
vāyantamaüyamāruyahallantasupallavōhasōhillaṁ
pēcchaï rattāsōyaṁ mahuyarigaṇavihiyahalabōlaṁ // SurSuCa.76

tassa ya ahē niviṭṭhō kañcaṇapaümammi muṇivarō diṭṭhō
vijjāharanarakinnarasuravisarēṇaṁ namijjantō // SurSuCa.77


[p. 184]
uppannavimalakēvalanāṇō aha suravarēhiṁ thuvvantō
āsannē uṇa jalaṇappahēṇa sō paccabhinnāō // SurSuCa.78

sō ēsō majjha piyā pahañjaṇō nāma muṇivarō ēvaṁ
siṭṭhammi cittagaïṇō tattō tē dōvi harisēṇa // SurSuCa.79

ti païkkhiṇiuṁ sammaṁ harisavasuṭṭhantabahalarōmañcā
paṇamiyakēvalicalaṇā viṇiviṭṭhā dharaṇivaṭṭhammi // SurSuCa.80

[yugmam]
nijjiyasanīrajīmūyaghōsagambhīrabhāraīē taō
tīi parisāi bhayavaṁ pāraddhō dēsaṇaṁ kāuṁ // SurSuCa.81

aviya gayakalahakannacavalā lacchī maṇuyāṇamāumaṇiccaṁ
jōvvaṇamavi maṇuyāṇaṁ sahasatti jarā abhiddavaï // SurSuCa.82

rōgasayapīḍiyaṁ tampi jōvvaṇaṁ jāi jīvalōgammi
iṭṭhaviyōgā 'ṇiṭṭhappaōgadukkhēhiṁ kēsiñci // SurSuCa.83


[p. 185]
aïparimiyammi cavalē rōgajarāsōgavāhipaürammi
jīvāṇa jōvvaṇē ērisammi kō nāma paḍibandhō? // SurSuCa.84

visayā kugaïnimittaṁ uvabhuttā tucchagā tahā tēvi
virasā saï avasāṇē tēsu taō kō va paḍibandhō? // SurSuCa.85

iya saṁsārē sāraṁ jaṁ kira paḍihāsaē vivajjāsā
tampi hu duhasayahēutti jāṇiuṁ kuṇaha jiṇadhammaṁ // SurSuCa.86

jaṁ dulahā sāmaggī ēsā tubbhēhiṁ bhavasamuddammi
pattā apattapuvvā tā mā taṁ nipphalaṁ nēha // SurSuCa.87

ēsā hu puṇō dulahā jāīlakkhōhasaṅkulabhavammi
hiṇḍantāṇaṁ tāṇaṁ na ya annaṁ jiṇamayaṁ mōttuṁ // SurSuCa.88

tamhā jiṇēhiṁ bhaṇiyaṁ dikkhaṁ ghēttūṇa sañjamaṁ kāuṁ
ujjhiya tō saṁsāra pāvaha siddhīē pavarasuhaṁ // SurSuCa.89


[p. 186]
ēvaṁ muṇiṇā dhammammi sāhiē kēvi tattha pavvaïyā
jāyā uvāsayā taha annē sammaṁ pavannatti // SurSuCa.90

ētthantarammi paṇamiya jalaṇapahō vinnavēi niyapiyaraṁ
bhayavaṁ! puṇaravi rajjaṁ kiṁ taṁ maha hōjja nō ahavā? // SurSuCa.91

aha kēvaliṇā bhaṇiyaṁ hōhī, taṁ kaïya, pucchiyamaṇēṇa
tō bhaṇaï muṇivarindō kēvalavinnāyaparamatthō // SurSuCa.92

bhāṇugaïdinnarōhiṇivijjāē sāhiyāē tē bhadda!
hōhī puṇaravi khayarāhivattaṇaṁ natthi sandēhō // SurSuCa.93

ēvaṁ muṇiṇā bhaṇiē pahasiyavayaṇēhiṁ vandiō bhayavaṁ
ētthantarammi parisā jahāgayaṁ paḍigayā savvā // SurSuCa.94

tattō tē dōvi jaṇā samāgayā jhatti niyayanayarammi
cittagaïṇā ya kahiyaṁ kēvalivayaṇaṁ tu niyapiuṇō // SurSuCa.95


[p. 187]
tattō ya bhāṇugaïṇā sōhaṇarikkhammi rōhiṇī vijjā
jāmāuyataṇayāṇaṁ dōṇhavi samayaṁ vidinnati // SurSuCa.96

bhaṇiyā ya puvvasēvaṁ karajāvavihāṇaō kuṇaha sammaṁ
vasimammi ṭhiyā samayaṁ chammāsaṁ jāva tō pacchā // SurSuCa.97

uttarasēvā uggā kāyavvā ēgagēhiṁ aḍavīē
bīēṇa puṇō uttarasāhagarūvēṇa hōyavvaṁ // SurSuCa.98

annaṁ ca bhīsaṇāsuvi vibhīsiyāsuṁ maṇaṁ na dāyavvaṁ
punnē sattamamāsē dēssaï aha daṁsaṇaṁ vijjā // SurSuCa.99

ēvaṁ rannā bhaṇiyā dōnnivi paṇamittu tassa payakamalaṁ
pāraddhā taṁ kāuṁ chammāsā jāva punnatti // SurSuCa.100

aha sattammi māsē gantuṁ aḍavīē tavvihī savvō
jalaṇappahēṇa puvviṁ pāraddhō jāvahōmāī // SurSuCa.101


[p. 188]
vasunandayakhaggakarō cittagaī tassa rakkhaō jāō
sōvi hu aṇannacittō pāraddhō taṁ vihiṁ kāuṁ // SurSuCa.102

annadivasammi turiyaṁ āgacchantī pakampamāṇataṇū
diṭṭhā u cittalēhā bhayabhīyā tammi ṭhāṇammi // SurSuCa.103

taṁ daṭṭhuṁ niyabhagiṇiṁ cittagaī bhaṇaï kattha taṁ bhaddē!
āyā subhīsaṇāē ēkkallā ēttha aḍavīē? // SurSuCa.104

kassa va bhaēṇa gāḍhaṁ kampasi taṁ bhagiṇi! tāhi sā bhaṇaï
nayarāu niggayā haṁ pariyariyā dāsacēḍīhiṁ // SurSuCa.105

pattā ujjāṇammī tattha maē pūiō kusumabāṇō
niyagihamāgacchantī vimōhiyā jhatti kēṇāvi // SurSuCa.106

mōttūṇaṁ pariyaṇaṁ taṁ palāyamāṇī samāgayā ēttha
aḍavīē tāva maē diṭṭhō kaṇagappahō sahasā // SurSuCa.107


[p. 189]
pāvēṇa tēṇa bhaṇiyaṁ iccha mamaṁ tāhi gāḍhakuddhāē
akkōsiō sa bahuhā niṭṭhuravayaṇēhiṁ mē tāhē // SurSuCa.108

uggīriūṇa khaggaṁ bhaṇiyā haṁ tēṇa icchasu mamanti
aha navi, tō tē sīsaṁ chindāmi imēṇa khaggēṇa // SurSuCa.109

ēvaṁ ca tēṇa bhaṇiyā palāyamāṇī bhaēṇa kampantī
pattā tumha samīvē rakkha mamaṁ tāō pāvāō // SurSuCa.110

ēvaṁ bhaṇamāṇiṁ taṁ sahasā āgamma giṇhiuṁ hatthē
uppaïō kaṇagapahō tamāladalasāmalaṁ gayaṇaṁ // SurSuCa.111

hā! rakkha rakkha bhāuya! hā vallaha! kuṇasu maha parittattiṁ
ēmāi vilavamāṇiṁ hīrantiṁ daṭṭhu niyabhagiṇiṁ // SurSuCa.112

niyakulakalaṅkakāraya! kattha mamaṁ jīsi diṭṭhipahapaḍiō?
purisō bhava ēsa tuhaṁ sīsacchēyaṁ karēmitti // SurSuCa.113


[p. 190]
ēmāi vāharantō cittagaī gahiyanisiyakaravālō
aṇumaggēṇuppaïō bhagiṇiē vimōyaṇaṭṭhāē // SurSuCa.114

[tisr̥bhiḥ kulakam]
aha taṁ vimōhayantō kaṇagapahō āgaō niyanayarē
cittagaīvi khayarō aṇumaggaṁ tassa sampattō // SurSuCa.114

tattō vimōhaṇīē vijjāē mōhiūṇa cinttagaïṁ
suranandaṇē paviṭṭhō kaṇagapahō niyayanayarammi // SurSuCa.116

aha sō mōhiyacittō cittagaī tattha vāhirujjāṇē
vīsariyabhagiṇiharaṇō avayariō kōuhallēṇa // SurSuCa.117

daṭṭhuṁ jaṇasandōhaṁ usabhajiṇindassa pavarabhavaṇammi
jattāsamaē miliyaṁ vicittanēvatthasacchāyaṁ // SurSuCa.118

pavisiya jiṇindabhavaṇaṁ vandiya bhattīi paḍhamajiṇanāhaṁ
uvaviṭṭhō cittagaī vijjāharaniyaramajjhammi // SurSuCa.119


[p. 191]
pattō khaṇantarāō jalaṇappahapēsiō narō ēgō
pucchantō cittagaïṁ damaghōsō nāma jiṇabhavaṇē // SurSuCa.120

daṭṭhūṇa ya cittagaïṁ paṇamiya nēūṇa tāhi ēgantē
damaghōsō bhaṇaï taō bhagiṇīē vimōyaṇaṭṭhāē // SurSuCa.121

uppaïō tāva tumaṁ, jalaṇapahō picchiumpi taṁ savvaṁ
akkhuhiyamaṇō sammaṁ navi caliō niyayakiriyāō // SurSuCa.122

[yugmam]
niccalacittaṁ daṭṭhuṁ jalaṇapahaṁ mantajāvavāvāraṁ
aha sā rōhiṇivijjā paccakkhā jhatti sañjāyā // SurSuCa.123

bhaṇiyaṁ tīē puttaya! aṇannasarisaṁ hi suṭṭhu dhīrattaṁ
tā siddhā tujjha ahaṁ bhaṇasu ya jaṁ majjha kāyavvaṁ? // SurSuCa.124

bhaṇiyaṁ jalappahēṇaṁ avahariyā majjha bhāriyā jā sā
kaṇagappahēṇaṁ, taṁ tāva sigghamāṇēha maha pāsaṁ // SurSuCa.125


[p. 192]
bhaṇiyaṁ vijjāi taō suṇasu imaṁ tāva vaïyaraṁ putta!
kēvalivayaṇāīō savvōvi hu vaïyarō tassa // SurSuCa.126

pannattīē kahiō tattō sō āgaō tuha samīvē
khōhaṇahēuṁ savvaṁ māyāē kayaṁ imaṁ tēṇa // SurSuCa.127

[yugmam]
tuha mahilā niyagēhē acchaï niruvaddavā suhēṇaṁ tu
cittagaī puṇa tēṇaṁ vimōhiō mōhaṇipabhāvā // SurSuCa.128

suranandaṇammi nayarē jiṇindabhavaṇammi acchaï niviṭṭhō
tā mā kāhisi kiñcivi ētthatthē putta! uvvēvaṁ // SurSuCa.129

[yugmam]
ēvaṁ bhaṇiuṁ vijjā adaṁsaṇaṁ jhatti uvagayā tāhē
ahayaṁ jalaṇapahēṇaṁ paṭṭhaviō tumha pāsammi // SurSuCa.130

ēvaṁ ca tēṇa bhaṇiō damaghōsēṇaṁ amūḍhacittō sō
cittagaī sañjāō caliō saha tēṇa niyaṭhāṇaṁ // SurSuCa.131


[p. 193]
ētthantarammi nhavaṇē vittappāyammi jiṇavarindassa
pavisaï nayarē lōgō nāṇāvihavāhaṇārụ̄dhō // SurSuCa.132

aviya kōvi hu sibiyārụ̄dhō ārụ̄dhō rahavarēsu cittēsu
hayagayaassatarēsuṁ ḍōliyajugēsu vivihēsu // SurSuCa.133

ētthantarammi hatthī kaṇagappahasantiō mahākāō
mayamattō ummiṭṭhō nīhariō tāō nayarāō // SurSuCa.134

bhañjantō gihadārē uḍ̣dhōsēntō varaṇḍaē bahusō
mārintō jaṇaniyaraṁ acchōlintō rahē vivihē // SurSuCa.135

aha taṁ kayantasarisaṁ uḍ̣dhīkayagurukaraṁ sughōramuhaṁ
daṭṭhuṁ naṭṭhō lōō disō disiṁ maraṇabhayabhīō // SurSuCa.136

sōvi hu pavahaṇanivahaṁ bhañjantō dantapāyaghāēhiṁ
ucchōlintō suṇḍāi hiṇḍaē savvaō tattha // SurSuCa.137


[p. 194]
kōūhalēṇa gayaṇē pariṭṭhiō pulōiüṁ payattō sō
cittagaī mattakariṁ kayantavayaṇaṁva duppicchaṁ // SurSuCa.138

ētthantarammi ēgammi rahavarē paḍhamajōvvaṇārambhā
juvaī aṇannarūvā bahuvihavarabhūsaṇāinnā // SurSuCa.139

ummaggapayaṭṭēhiṁ jaccaturaṅgēhiṁ hatthitaṭṭhēhiṁ
bhaggammi rahē bhūmīi nivaḍiyā vigayajīyavva // SurSuCa.140

[yugmam]
navanīluppalasacchahavisālalōlantalōyaṇā varaī
sambhaggakannakuṇḍalaviluliyavarakuntalakalāvā // SurSuCa.141

vicchinnakaṇayakhiṅkhiṇiniyarapalambantamēhalādāmā
īsīsihārapacchannathaṇaharā galiyasirakusumā // SurSuCa.142

vihaḍiyaaṅgayajuyalā nivaḍiyakaḍayā paṇaṭṭhagēvijjā
tuṭṭaguṇahāraviyaliyamuttāhalasōhiyasarīrā // SurSuCa.143


[p. 195]
sambhagganēurajuyā musumūriyarayaṇamāliyāniyarā
bhūmitalaluliyadēhā aha diṭṭhā tēṇa sā kariṇā // SurSuCa.144

[catasr̥bhiḥ kalāpakam]
tattō ujjhiyahatthō tīi vahaṭṭhāi karivarō caliō
taṁ daṭṭhu pariyarēṇa garuō hāhāravō vihiō // SurSuCa.145

susiliṭṭhaaṅguvaṅgaṁ aha taṁ paḍipunnacandasamavayaṇaṁ
karagijjhamajjhabhāgaṁ viyaḍaniyambatthaliṁ juvaïṁ // SurSuCa.146

daṭṭhumpi samāsannaṁ nāgaṁ, gantuṁ acāyamāṇiṁ tu
maraṇabhayāō gāḍhaṁ vēvantasarīrayaṁ khuddhaṁ // SurSuCa.147

tāyāramapikkhantiṁ sataralatāraṁ disō niyacchantiṁ
daṭṭhūṇaṁ citagaī gayaṇatthō cintaē ēvaṁ // SurSuCa.148

[tisr̥bhiḥ kulakam]
hā! hā! kāmanihāṇaṁ mahilārayaṇaṁ viṇassaï laggaṁ
ōyariūṇaṁ gayaṇāu tāhi aṅkammi sā gahiā // SurSuCa.149


[p. 196]
ghittūṇa sayaṁ sahasā ṭhāṇē niruvaddavammi nēūṇa
sīyalataruchāyāē nivēsiyā kuṭṭimucchaṅgē // SurSuCa.150

tattō ya uttarīyamiupavaṇā ' 'sāsiyāē sō tīē
lajjāsajjhasamaüliyanayaṇēhiṁ pulōiō tattō // SurSuCa.151

ciyapariciyaṁva daṭṭhuṁ taṁ taruṇaṁ garuyanēhasabbhāvā
amaēṇava saṁsittā jāyā aha viyasiyakavōlā // SurSuCa.152

cittagaīvi ya tīē daṭhṭhūṇa aṇōvamaṁ tayaṁ rūvaṁ
tavvayaṇanisiyanipphandalōyaṇō ciṭṭhaī jāva // SurSuCa.153

tāva ya tīē dhāī kaïvayajuvaīhiṁ parigayā jhatti
āgantuṁ uvaviṭṭhā bhaṇaï tayaṁ mahuravāṇīē // SurSuCa.154

[yugmam]
parakajjakaraṇanirayā havanti kira sajjaṇatti saccaviyaṁ
kannagamēyaṁ mōyantaēṇa tumaē gaïndāō // SurSuCa.155


[p. 197]
tā nikkāraṇavacchala! tujjha pabhāvāō jīviyā ēsā
ēmāi bahuvigappaṁ abhinandiya sā puṇō bhaṇaï // SurSuCa.156

gacchāmi amha gēhaṁ ussūraṁ vaṭṭaē jaō iṇhiṁ
bhaṇiyaṁ ca cittagaïṇā ēvaṁ kuṇahatti tattō ya // SurSuCa.157

niyanayarābhimuhāṇaṁ tāṇaṁ caliyāṇa tīē kannāē
cittagaïkarayalaō muddārayaṇaṁ lahuṁ gahiyaṁ // SurSuCa.158

niyayakarasaṇṭhiyaṁ puṇa samappiyaṁ tassa tāṇa pacchannaṁ
aha sā sajjhasavēviradēhā gantuṁ payaṭṭatti // SurSuCa.159

valiyaggīvaṁ tīē aïguruaṇurāyapisuṇadiṭṭīē
nijjhāiō tahāsō jaha jāō kusumasaravisaō // SurSuCa.160

aha sā sahiyaṇasahiyā kamēṇa niyapuravaraṁ paviṭṭhatti
cittagaīvi ya tīē jōvvaṇarūvēhiṁ hayahiyaō // SurSuCa.161


[p. 198]
cittalihiuvva jāō khaṇantaraṁ vigayaannavāvārō
taṁ daṭṭhuṁ damaghōsō saviṇayamēvaṁ samullavaï // SurSuCa.162

[yugmam]
attha girisiharamaṇusaraï diṇayarō ēsa viyaliyapayāvō
tā gammaü niyaṭhāṇē kumāra! kimiṇā vilambēṇa? // SurSuCa.163

tavvayaṇaṁ sōūṇaṁ kāuṁ āgārasaṁvaraṁ bhaṇaï
ēvaṁ karēmu navaraṁ kāraṇamēyaṁ vilambassa // SurSuCa.164

maha hatthāō paḍiyaṁ muddārayaṇaṁ tu ēttha katthavi ya
taṁ gavisiuṁ pabhāē jhaḍatti ahamāgamissāmi // SurSuCa.165

taṁ puṇa gacchasu sigdhaṁ kahējja jalaṇappahassa vuttantaṁ
īsi hasiūṇa taō damaghōsō ēvamullavaï 166 // SurSuCa.166

paccakkhammivi diṭṭhē kumāra! kiṁ ēttha vaṅkabhaṇiēēhiṁ?
kiṁ navi diṭṭhā kannā tuha hatthā taṁ pagiṇhantī // SurSuCa.167


[p. 199]
tā kavaḍaṁ mōttūṇaṁ jahaṭṭhiyaṁ cēva sāhiuṁ juttaṁ
kannāē mūlasuddhiṁ uvalabhiuṁ āgamissāmi // SurSuCa.168

ēvaṁ ca tēṇa bhaṇiō cittagaī vihasiūṇa vajjaraï
sammaṁ viyāṇiyaṁ tē maṇōgayaṁ majjha damaghōsa! // SurSuCa.169

aha sō kayappaṇāmō uppaïō pāviō niyaṁ ṭhāṇaṁ
cittagaīvi paviṭṭhō jugāijiṇamandirē rammē // SurSuCa.170

vandiyajiṇindabimbō jiṇaüggahavajjiyammi ēgantē
gantūṇaṁ uvaviṭṭhō samāgayā tāva rayaṇīvi // SurSuCa.171

aha cintiuṁ payattō kiṁ mannē tīi majjha hatthāō
gahiuṁ muddārayaṇaṁ kiṁvā maha ̣dhōiyaṁ niyayaṁ? // SurSuCa.172

kaṇa ṇu maē nāyavvaṁ tīē kulaṁ kahava sā varēyavvā
jaï sā havijja mahilā havijja tō jīviyaṁ sahalaṁ // SurSuCa.173


[p. 200]
tārisarūvajuyāē samayaṁ iha visayasēvaṇaṁ juttaṁ
tadabhāvē visayāsā viḍambaṇā majjha pajihāi // SurSuCa.174

sō ya kayatthō purisō laggijjā jassa karayalē bālā
rambhāgabbhasukōmalabāhulayā haṁsagaïgamaṇā // SurSuCa.175

dhannō hamittiēṇaṁ gahiyā aṅkammi sā maē sutaṇū
avagūhiyā ya gāḍhaṁ jaṁ na maē vañciō taṁ tu // SurSuCa.176

puṇaravi havijja jattā hatthibhaē bhūminivaḍiyā taha sā
ghittūṇa jēṇa sahasā avayāsējjā tayaṁ gāḍhaṁ // SurSuCa.177

ēmāi bahuvigappaṁ vicitayantassa taggayamaṇassa
niddāē samaṁ rāī khayaṁ gayā, uggaō sūrō // SurSuCa.178

aha sō pahāyasamaē vihiṇā vandittu jiṇavaraṁ paḍhamaṁ
caliō kannā kulaharaviyāṇaṇatthaṁ purābhimuhō // SurSuCa.179


[p. 201]
pattō ya puraṁ picchaï jaṇarahiyaṁ sunnasayaladhavalaharaṁ
puralacchivippamukkaṁ uvvasiyaṁ aḍavipaḍiruvaṁ // SurSuCa.180

aha picchiūṇa taṁ sō vimhiyahiyaō maṇēṇa cintēi
kattō hanta! akaṇḍē puramēyaṁ uvvasaṁ jāyaṁ? // SurSuCa.181

kiṁ hōjja indayālaṁ ahavā saccaṁ hi uvvasaṁ ēyaṁ
kiṁ kuviēṇa surēṇaṁ avahariyamimāō ṭhāṇāō // SurSuCa.182

ahavā bhayāō kassavi naṭṭhō lōgō imāō nayarāō
ēvaṁ vicintayantō cittagaī pavisaī jāva // SurSuCa.183

tāvaya samuhamintō ēgō purisō pulōiō tēṇa
uvayārapuvvayaṁ sō mahuragirāē imaṁ bhaṇiō // SurSuCa.184

[tisr̥bhiḥ kulakam]
bhaddamuha! kiṁnimittaṁ uvvasiyaṁ puravaraṁ imaṁ sahasā
tattō ya tēṇa bhaṇiyaṁ sāhijjantaṁ nisāmēhi // SurSuCa.185


[p. 202]
tāva supasiddhamēyaṁ vijjāpannattigavviō sūrō
pālaï puravaramēyaṁ kaṇagapahō khayararāyatti // SurSuCa.186

jalaṇappahassa jēṭṭhassa bhāuṇō piuvidinnarajjapayaṁ
uddāliūṇa jēṇiha ahiṭṭhiyaṁ appaṇā cēva // SurSuCa.187

nīsāriō ya bhāyā jiṭṭhō sasurassa sō gaō nayarē
ēsōvi imammi purē acchaï rajjaṁ aṇuhavantō // SurSuCa.188

sasurēṇa bhāṇugaïṇā kila vijjā rōhiṇī u sē dinnā
sō sāhiuṁ payattō siṭṭhaṁ ca imassa vijjāē // SurSuCa.189

tattō tavvigghaṭṭhā rāyā kaṇagappahō gaō tattha
na ya khōbhiō sa tēṇaṁ maṇēṇa bhīō taō ēsō // SurSuCa.190

niyanayarābhimuhēṇaṁ āgacchantēṇa annacittēṇa
kahavi hu pamāyavasaō jiṇabhavaṇaṁ laṅghiyamaṇēṇa // SurSuCa.191


[p. 203]
puvvaṁ dharaṇindēṇaṁ ēsō samaō kaō nahayarāṇa
jiṇabhavaṇasāhupaḍimāṇaṁ laṅghaṇaṁ ēttha jō kāhī // SurSuCa.192

tassa khayarāhamassa ō vijjācchēō bhavissaī sahasā
ēvaṁ vēyaḍḍhanagē aïvidiyaṁ sayalakhayarāṇa // SurSuCa.193

[yugmam]
tattō imassa rannō jinabhavaṇaṁ laṅghiyanti ruṭṭhēṇa
dharaṇēṇa takkhaṇicciya vijjācchēō kaō bhadda! // SurSuCa.194

jalaṇappahassa vijjā siddhatti viyāṇiūṇa kaṇagapahō
vijjārahiō ihayaṁ ṭhāumasattōti aha naṭṭhō // SurSuCa.195

gaṅgāvattammi gaō bhayabhīō dakkhiṇāē sẹ̄dhīē
sirigandhavāhaṇassa ō saraṇaṁ saha nāivaggēṇaṁ // SurSuCa.196

nāūṇa vaïyaramiṇaṁ khuhiō savvōvi nāyarō lōgō
pahurahiō bhayabhīō avarōpparamēvamullavaï // SurSuCa.197


[p. 204]
amhāṇa pahū naṭṭhō na ya sakkaï vāsiuṁ puraṁ ēyaṁ
tēṇa viṇā tā amhaṁ na juttamiha acchiuṁ iṇhiṁ // SurSuCa.198

kō kuṇaï amha rakkhaṁ ēttha vasantāṇa nāharahiyāṇa
savvēsiṁ tēṇa uciyaṁ puramēyaṁ ujjhiuṁ sigghaṁ // SurSuCa.199

ēvaṁ viṇicchiyammī nayaramahantēhiṁ mantakusalēhiṁ
savvōvi jaṇō naṭṭhō jāyaṁ aha sunnayaṁ nayaraṁ // SurSuCa.200

āsajja kāraṇamiṇaṁ uvvasiyaṁ tēṇa puravaraṁ ēyaṁ
cittagaī bhaṇaï taō kattha gaō sō jaṇa bhadda!? // SurSuCa.201

tattō ya tēṇa bhaṇiyaṁ kōvi jaṇō gayaṇavallahē nayarē
kōvi gaō vijayapurē kōvi hu iha vējayantammi // SurSuCa.202

sattuñjayammi kōvi hu ariñjaē kōvi taha gaō lōō
annō nandaṇanayarē avarō vimalammi nayarammi // SurSuCa.203


[p. 205]
rahanēurammi kōvi hu āṇandapurammi arijaē kōvi
sagaḍāmuhammi kōvi hu purīē taha vējayantīē // SurSuCa.204

kōvi hu rayaṇapurammi sirinayarē rayaṇasañcayaṁ kōvi
nayarammi jalāvattē kōvi gaō saṅkhanābhammi // SurSuCa.205

avarāvaranayarēsuṁ paḍivakkhasamāsaēṇa puralōō
savvōvi hu vikkhiriō sattuyapuñjōvva vāyahaō // SurSuCa.206

ēvaṁ bhaṇiūṇa narō vihiyapaṇāmō sa gantumāraddhō
cittagaīvi ya tāhē sōccā tavvayaṇaṁ sahasā // SurSuCa.207

pahaüvva mōggarēṇaṁ giliō iva rakkhasēṇa khuhiēṇa
vajjēṇa tāḍiō iva dukkhaṁ aïdūsahaṁ pattō // SurSuCa.208

[yugmam]
aha cintiuṁ payattō daṭṭhavvā kattha sā maē bālā
maha hiyayakayāṇandā ēvaṁ vihiyammi hayavihiṇā? // SurSuCa.209


[p. 206]
itthavi nayarē tīē kulakōḍisamāulammi viulammi
daṁsaṇamavi aïdulahaṁ aviyāṇiyakulaharāē u // SurSuCa.210

iṇhiṁ puṇa nāṇāvihanayarēsuṁ pavasiyammi lōyammi
daïyāē paüttīyavi viyāṇaṇē sambhavō natthi // SurSuCa.211

tā kiṁ karēmi iṇhiṁ hayavihiṇā vihaḍiyammi ēyammi
labbhijja kaha paüttī kahavā maha daṁsaṇaṁ hōjjā? // SurSuCa.212

kō pucchijjaü nāmaṁ kō maha sāhijja kulaharaṁ tīē?
jattha gayā mama daïyā akkhijjā puravaraṁ kō taṁ? // SurSuCa.213

kahava tuḍijōgaō sā diṭṭhā amhēhiṁ hayavihiniōgā
iṇhiṁ puṇa daṭṭhavvā kō jāṇaï katthava navatti? // SurSuCa.214

tīē nāmakkharāiṁ virahapisāyassa mantabhūyāiṁ
suigōyaraṁ gayāiṁ na majjha hā! kattha vaccāmi? // SurSuCa.215


[p. 207]
hā! hiyaya! kāsa jhūrasi nibbandhaṁ muñca tammi lōyammi
ajjavi kā tuha āsā ṭhāṇampi ayāṇamāṇassa // SurSuCa.216

aviya jaï ḍajjhasi tā ḍajjhasu kuṭṭasi hē hiyaya! na hu nivārēmi
daïyāē jaṁ paüttīvi dullahā sampayaṁ jāyā // SurSuCa.217

ahavā kiṁ imiṇā cintiēṇa aïgaruyavisāyagabbhēṇa
avalambiya dhīrattaṁ kiñci uvāyaṁ vicintēmi // SurSuCa.218

jēṇa uvāyapayaṭṭā purisā pāvinti icchiyaṁ atthaṁ
summaï lōyammi jaō labbhaï suviṇaṁ suyantēhiṁ // SurSuCa.219

ēsō ya iha uvāō bhamāmi savvēsu khayaranayarēsu
mā kahaya kōvi katthavi tīē paüttimpi sāhijjā // SurSuCa.220

dāsijja ahava sakkhā paribbhamantēhi kammivi purammi
candamuhī sā bālā, tahā ya aïsundaraṁ cēva // SurSuCa.221


[p. 208]
ēvaṁ viṇicchiyatthō sō haṁ bhō cittavēga! cittagaī
daïyāviōyagurudukkhavajjaniddaliyamaṇasēlō // SurSuCa.222

paricattabandhuvaggō aha guruaṇurāyaparavasō tattō
ēgāgī vēyaḍ̣dhē uttarasẹ̄dhīē nayarēsu // SurSuCa.223

savvēsuvi paribhamiō na ya laddhā tīē katthavi paüttī
tattō ya dakkhiṇāē sēṇīē āgaō ahayaṁ // SurSuCa.224

tatthavi purēsu kēsuvi āhiṇḍiya icchiyaṁ apāvintō
ajja puṇō iha pattō tuha nayaraṁ kuñjarāvattē // SurSuCa.225

ēyammi ya ujjāṇē maha pavissantassa sōhaṇō saüṇō
sañjāō taha phuriyā dāhiṇabāhū tahā nayaṇaṁ // SurSuCa.226

tattō viyappiyaṁ mē avassamajjēva hōhiī tīē
daïyāē daṁsaṇaṁ, ahava kiñci aïsōhaṇaṁ annaṁ // SurSuCa.227


[p. 209]
ēvaṁ vicintayantō pattō haṁ ēttha kayaligēhammi
kāūṇa pāyasōyaṁ uvaviṭṭhō kuṭṭimucchaṅgē // SurSuCa.228

tāva ya khaṇantarāō samāgayā suyaṇu! majjha niddatti
sōūṇa tujjha saddaṁ jhatti pabuddhō ahaṁ tattō // SurSuCa.229

kēṇa imaṁ ullaviyanti cintiuṁ jā disāō pulaēmi
tāva ya tumaṁ hi diṭṭhō palambamāṇō tarulayāē // SurSuCa.230

hā! hā! aṇaṅgarūvō kaha ṇu juvāṇō viṇassaē laggō?
ēvaṁ vicintiūṇaṁ hāhāsaddaṁ karēmāṇō // SurSuCa.231

pattō tujjha samīvē chinnō aha pāsaō maē sahasā
bhō cittavēga! sēsaṁ paccakkhaṁ cēva tuha savvaṁ // SurSuCa.232

[yugmam]
taṁ jaṁ tumaē puṭṭhaṁ kaha ṇu tumaṁ bhadda! niyayadaïyāē
ṭhāṇampi nēya jāṇasi taṁ savvaṁ sāhiyaṁ ēyaṁ // SurSuCa.233


[p. 210]
tō dulahaṁ maṇuyattaṁ daṭṭhūṇaṁ rūvajōvvaṇasamēyaṁ
mahilāmittassa kaē na hu maraṇaṁ hōi kāyavvaṁ // SurSuCa.234

bhō cittavēga! jaïvi hu piyavirahē dūsahaṁ havaï dukkhaṁ
uttamakulappasūyāṇa tahavi ēyaṁ na juttanti // SurSuCa.235

jāṇāmi ahampi imaṁ maṇavallahamāṇusassa virahammi
naraē nēraïyassava uppajjaï dāruṇaṁ dukkhaṁ // SurSuCa.236

tahavi hu na hōi juttō appavahō kintu kōvi hu uvāō
cintēyavvō jaha sā pāvijjaï hiyayavallahiyā // SurSuCa.237

bhō suppaïṭṭha! ēvaṁ vajjariē tēṇa cittagaïṇā ō
dīhaṁ nīsasiūṇaṁ ēvaṁ hi maē samullaviyaṁ // SurSuCa.238

vōlīṇā tīi kahā na hu iṇhiṁ atthi kōvi uvāō
ajjēva ya rayaṇīē jaṁ hōhī tīi vivāhō // SurSuCa.239


[p. 211]
cittagaī bhaṇaï taō ēkkōvi ya tīē pāvaṇōvāō
maha phuraï māṇasammī jaï tuha paḍihāsaē suyaṇu! // SurSuCa.240

bhaṇiyaṁ ca maē kō sō tattō sō bhaṇaï bhadda! nisuṇēsu
kila ēsō kulāyārō dakkhiṇasẹ̄dhīē khayarāṇa // SurSuCa.241

kannāvivāhasamaē ēkallā pūyaē kusumabāṇaṁ
niyakulakamāgayaṁ aha pariṇijjaï sā taō pacchā // SurSuCa.242

taṁ kamamaṇupālintī sā ēhī mayaṇapūyaṇanimittaṁ
amhē puṇa dōvi jaṇā puvvaṁ ciya ittha pavisāmō // SurSuCa.243

aha tīē āgayāē nēvatthaṁ tīē santayaṁ ahayaṁ
ghittūṇa itthirūvō gacchissaṁ varayapāsammi // SurSuCa.244

ghitūṇa kaṇagamālaṁ taṁ puṇa nāsijja takkhaṇā cēva
ahayampi uvāēṇaṁ nāsissaṁ laddhapatthāvō // SurSuCa.245


[p. 212]
ēvaṁ hi kaē tīē sampattī atthi, nannahā bhadda!
taha dēvayāē vayaṇaṁ hōjjā ēvaṁ ca saccanti // SurSuCa.246

kiñca purisēṇa purisayārō kāyavvō tāva icchiyatthammi
vihiṇō niōgaō puṇa havaï hu kajjassa nipphattī // SurSuCa.247

ēvaṁ ca tēṇa kahiē uciē uvāē āgāmiyaṁ garuyadukkhamacintiūṇa
bhō suppaïṭṭha! vayaṇaṁ paḍivannayaṁ sē tivvāṇurāgaparimōhiyamāṇasēṇa // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi kaṇagamālāpāvaṇaüvaēsasūyagō bhaṇiō
surasundarīkahāē pañcamaō varaṁ paricchēō 1250 // SurSuCa.1250



---------------------------------------------------------------------

[p. 213]
[|| ṣaṣṭhaḥ paricchēdaḥ]

itthantarammi sūrō bhamiūṇaṁ gayaṇamaṇḍalamasēsaṁ
avarasamuddaṁ pattō pahakhinnō majjaṁṇatthavaṁ // SurSuCa.1

bhaṇiyaṁ ca cittagaïṇā annāyā ēva ēttha pavisāmō
mayaṇassa gihē sampaï patthuaatthassa hēummi // SurSuCa.2

tattō ya maē bhaṇiyaṁ ēvaṁ hōutti uṭṭhiyā dōvi
ucciṇiya kaïvayāiṁ pupphāiṁ tattha ujjāṇē // SurSuCa.3

pavisiya mayaṇassa gihē pūiya mayaṇaṁ ca ēvamullaviyaṁ
bhayavaṁ! tuha ppasāyā sampajjaō icchiyaṁ amha // SurSuCa.4

[yugmam]
ēvaṁ bhaṇiūṇa taō dōvi nilukkā aṇaṅgapaṭṭhīē
rayaṇīē jāmamittē bōlīṇē, kiñciahiyammi // SurSuCa.5


[p. 214]
bahupariyaṇapariyariyā gijjantā pavaramaṅgalasaēhiṁ
vajjantēṇa ya vivihaṁ nāṇāvihatūranivahēṇa // SurSuCa.6

niyasahiyaṇēṇa sahiyā ārụ̄dhā uttimāē sibiyāē
kayamaṅgalōvayārā siyabhūsaṇabhūsiyasarīrā // SurSuCa.7

siyavasaṇapāuyaṅgī ābaddhasugandhakusumaāmēlā
pattā ō kaṇagamālā dārē aha kāmagēhassa // SurSuCa.8

[catasr̥bhiḥ kalāpakam]
uttinnā siviyāō pūyaṇaüvagaraṇayaṁ gahēūṇa
dhariūṇa dāradēsē sayalaṁ niyapariyaṇaṁ tāhē // SurSuCa.9

ēgāgiṇī paviṭṭhā mayaraddhayabimbapūyaṇanimittaṁ
pavisittu bhavaṇadāraṁ aggaliyaṁ tāē bālāē // SurSuCa.10

[yugmam]
sampūiūṇa kāmaṁ aha sā nivaḍēvi tassa calaṇēsu
dīhaṁ nīsasiūṇaṁ galantathūlaṁsunayaṇillā // SurSuCa.11


[p. 215]
lahusaddēṇaṁ ēyaṁ sōvālambhaṁ sagaggaraṁ bhaṇaï
nijjiyasuramaṇuōvi hu paharasi itthīṇa kiṁ bhayavaṁ!? // SurSuCa.12

[yugmam]
jaï majjha tammi lōē bhayavaṁ! garuō kaō hu aṇurāō
tā kīsa taṁ pamōttuṁ ghaḍasi mamaṁ annalōēṇaṁ? // SurSuCa.13

annaṁ ca summanti ittha lōē pañcēva silīmuhā ō kila tujjha
navaraṁ mamaṁ paḍuccā sahassabāṇōvva taṁ jāō // SurSuCa.14

jaï jāva majjha paharasi paharasu kō taṁ nivārēi bhayavaṁ!
navaraṁ taha maha paharasu kayantabhavaṇē jaha vayāmi // SurSuCa.15

tumaē puṇa taha pahayā jaha na mayā nēya jīviyā ahayaṁ
tā kiṁ bhaṇāmi iṇhiṁ saraṇammi samāgayā tujjha? // SurSuCa.16

daḍḍhassa huyavahēṇaṁ sō cēva jahōsahaṁ tu lōyassa
tumaē pīḍiyadēhā taha saraṇaṁ tujjha allīṇā // SurSuCa.17


[p. 216]
jaï majjha tumaṁ tuṭṭhō dēhi varaṁ patthiō maē ēyaṁ
mā maha havijja ērisaviḍambaṇā annajammēvi // SurSuCa.18

tāva imō maha jammō piyajaṇaāsāē vōliō ahalō
taṁ ciya daïyaṁ dijjasu bhayavaṁ! maha annajammēvi // SurSuCa.19

bhō suppaïṭṭha! ēvaṁ bhaṇiūṇaṁ tāhi kaṇagamālāē
vialantathūlaaṁsuyapavāhasaṁsittasihiṇāē // SurSuCa.20

nāṇāviharayaṇaviṇimmiyammi pasarantavimalakiraṇammi
gabbhaharadāranihiē rammē aha tōraṇē tīē // SurSuCa.21

baddhō niuttarīēṇa pāsaō tāhi sā puṇō bhaṇaï
ēsā marāmi sampaï kusumāuha! tujjha puraō haṁ // SurSuCa.22

[tisr̥bhiḥ kulakam]
mā maha bhaṇijja kōvi hu vihiyamajuttanti kaṇagamālāē
ēttiyamittaṁ kālaṁ vimāliyaṁ jēṇa āsāē // SurSuCa.23


[p. 217]
iṇhiṁ puṇa na hu sakkā kāuṁ bhaṅgaṁ tu niyapaïnnāē
taṁ mōttuṁ hiyayadaïyaṁ na laggaē maha karē annō // SurSuCa.24

annaṁ ca dēvayāō! aliyaṁ jampanti nēya kaïyāvi
tampi hu annaha jāyaṁ majjha aünnēhiṁ pāvāē // SurSuCa.25

ahava kavaḍēṇa kēṇavi pisāyarūvēṇa vañciyā taïyā
nahavāhaṇabhattēṇaṁ ahavā khayarēṇa kēṇāvi // SurSuCa.26

tā sampayaṁmi mā hōjja majjha abhivañchiyatthavāghāō
bhayavaṁ! tuha ppasāyā sijjhaü maraṇaṁ avigghēṇa // SurSuCa.27

piyavirahagaruyamōggarajajjariyamaṇāē majjha pāvāē
maraṇaṁ hōjja na hōjja va ajjavi āsaṅkaē hiyayaṁ? // SurSuCa.28

piyavirahadukkhasamaṇaṁ labbhaï maraṇampi garuyapunnēhiṁ
taṁ jaï havijja iṇhiṁ sukayatthā hōjja tā ahayaṁ // SurSuCa.29


[p. 218]
ēvaṁ bhaṇiyaṁ tīē mukkō appā ahōmuhō jhatti
turiyaṁ gantūṇa maē chinnō aha pāsaō tīē // SurSuCa.30

gahiūṇa tayaṁ aṅkē tāhē saṇiyaṁ maē imaṁ bhaṇiyā
nijjiyasurāsurindō tuṭṭhō tuha suyaṇu! raïnāhō // SurSuCa.31

asarisasāhasaāvajjiēṇa mayaraddhaēṇa tuha suyaṇu!
ēyammi cēva jammē uvaṇīō sō jaṇō ēsō // SurSuCa.32

kijjaü kaṇṭhaggahaṇaṁ gāḍhaṁ ukkaṇṭhiō jaṇō tujjha
ēvaṁ bhaṇiyā bālā lajjāē ahōmuhī jāyā // SurSuCa.33

cittagaīvi ya tāhē samāgaō tammi cēva ṭhāṇammi
tattō ya maē bhaṇiyaṁ varamittō ēsa maha suyaṇu! // SurSuCa.34

tujjha viōē sundari! appavahē ujjaō ahamimēṇa
viṇivāriō akāraṇavacchallajuēṇa dhīrēṇa // SurSuCa.35


[p. 219]
tuha pāvaṇē uvāō ēsō maha sāhiō imēṇēva
ēēṇa sahāēṇaṁ sijjhissaï icchiyaṁ amha // SurSuCa.36

kannāsahāvasulahaṁ ujjhittā sajjhasaṁ suyaṇu! tamhā
niyanēvatthaṁ savvaṁ jhatti samuppēsu ēyassa // SurSuCa.37

kāūṇa tujjha rūvaṁ jēṇa imō suyaṇu! vaccaē bāhiṁ
pariyaṇavimōhaṇaṭṭhā parakajjasamujjaō dhīrō // SurSuCa.38

ēvaṁ ca maē bhaṇiyā saharisahiyayā karēi taṁ savvaṁ
aha dōvi nilukkāiṁ puṇaravi mayaṇassa paṭṭhīē // SurSuCa.39

cittagaīvi ya tīē nīsēsaṁ nivisiūṇa nēvatthaṁ
ugdhāḍiuṁ duvāraṁ ārụ̄dhō jhatti siviyāē // SurSuCa.40

aha tammi gaï lōē nīsaddaṁ jāṇiūṇa taṁ bhavaṇaṁ
bhaṇiyā ya maē ēsā sundari! kiṁ iṇhi kāyavvaṁ? // SurSuCa.41


[p. 220]
ōṇayaṁmuhīē tīē sajjhasavasakampamāṇagattāē
kahakahavi hu ullaviō khalantaavvattavāṇīē // SurSuCa.42

guruvirahapīḍiyāē piyayama! taṁ pāviō tuḍivasēṇa
kuṇasu sayaṁ jaṁ juttaṁ saraṇammi samāgayā tujjha // SurSuCa.43

[yugmam]
ēvaṁ tīē bhaṇiē gandhavvavihīē sā maē bālā
pariṇīyā taṁ mayaṇaṁ dēvaṁ kāūṇa sakkhiṇayaṁ // SurSuCa.44

avaṇittu kamēṇa taō sajjhasamēīi vivihavayaṇēhiṁ
khaṇamēgaṁ ramiūṇaṁ suttō āliṅgiūṇa tayaṁ // SurSuCa.45

niddāvigamē ya maē vajjariyaṁ suyaṇu! vaccimō iṇhiṁ
ērisamāyariūṇaṁ na hu juttaṁ acchiuṁ ēttha // SurSuCa.46

dīhaṁ nīsasiēṇaṁ aha bhaṇiyaṁ tīī hiyayadaïyāē
hā ajjaütta! juttaṁ kamapattaṁ āsi maha maraṇaṁ // SurSuCa.47


[p. 221]
majjha nimittē pāvisi sāmiya! jaṁ garuyaāvaïṁ iṇhiṁ
nahavāhaṇō payaṇḍō vijjābaladappiō tahaya // SurSuCa.48

nāsantāṇavi amhaṁ na nāha! saraṇaṁ tu vijjaē kiñci
tā tuha vaïriṇirūvā jāyā paramatthaō ahayaṁ // SurSuCa.49

tuhavirahatāviyāē na āsi maha sāmi! tārisaṁ dukkhaṁ
jaṁ tuha nāha! vivattiṁ sambhāviya iṇhi sañjāyaṁ // SurSuCa.50

laddhōvi nāha! kahavi hu majjha aünnāē hōsi na hu iṇhiṁ
punnarahiyāṇa ahavā pattampi hu vihaḍaē sahasā // SurSuCa.51

bhō suppaïṭṭha! ēvaṁ bhaṇiuṁ avalambiūṇa maha kaṇṭhē
gurudukkhanibbharāē runnaṁ aha tīē bālāē // SurSuCa.52

tattō ya maē bhaṇiyaṁ sundari! kiṁ sōyamasarisaṁ vahasi?
laddhaṁ jaṁ lahiavvaṁ iṇhiṁ jaṁ hōu taṁ hōu // SurSuCa.53


[p. 222]
tuha saṅgamarahiyāṇaṁ maraṇaṁ jaï hōjja, hōjja tā dukkhaṁ
iṇhiṁ puṇamha sundari! maraṇēvi hu natthi dukkhanti // SurSuCa.54

kiñca ēsō acintiōvi hu jaha jāō saṅgamō saha tumāē
taha cēva mā kayāvi hu annampi hu sōhaṇaṁ hōjjā // SurSuCa.55

kīraü tāva uvāō ahalō jaï hōi hōu, kō dōsō?
mañcayavaḍiyāṇa puṇō tahaṭṭhiyā cēva bhūmitti // SurSuCa.56

nahavāhaṇakhayaraṁ taṁ daṭṭūṇa maē imaṁ kayaṁ suyaṇu!
bhaviyavvayāē diṭṭhaṁ hōjjā jaṁ kiñcimaha uciyaṁ // SurSuCa.57

abbhuvagayaṁ hi maraṇaṁ nāsijjaü tahavi tāō khayarāō
jalacavvaṇujjayāṇaṁ mā kahavi hu ēi gulaōvi // SurSuCa.58

tā suyaṇu! muñca sōyaṁ vaccāmō rayaṇasañcaē tāva
kālōciyaṁ ca pacchā diṭṭhaṁ diṭṭhaṁ karissāmō // SurSuCa.59


[p. 223]
tattō ya tīē samayaṁ nīhariō paṇamiūṇa raïnāhaṁ
aha tīē kaṇṭhalaggō uppaïō gayaṇamaggammi // SurSuCa.60

rāgandhayāramōhiyanarāṇa daṭṭhuṁva tārisaṁ cariyaṁ
dūraṁ nāsiyatimirō aha sahasā uggaō sūrō // SurSuCa.61

tattō ya tīē bhaṇiyaṁ sāmiya! gāḍhaṁ pivāsiyā ahayaṁ
sūsaï galayaṁ ajjavi kēdūrē amha taṁ nayaraṁ? // SurSuCa.62

dūrē ajjavi nayaraṁ sundari! ittha vaṇanikuñjammi
ōyarimō jaṁ hōhī ittha jalaṁ ēva mē bhaṇiē // SurSuCa.63

tattō dōvi jaṇāiṁ avaïnnāiṁ vaṇammi rammammi
sīyalajalapaḍipunnaṁ aha diṭṭhaṁ tattha nijjharaṇaṁ // SurSuCa.64

pāūṇa jalaṁ aha sā pattalataruchāhiyāē uvaviṭṭhā
kāuṁ sarīracintaṁ ahamavi tatthēva āyāō // SurSuCa.65


[p. 224]
bhō suppaïṭṭha! ēvaṁ khaṇantaraṁ vīsamāmi jā tattha
tāva ya nisuō saddō āsannē kēligēhammi // SurSuCa.66

jāyā satthasarīrā sundari! vaccāmu iṇhiṁ niyaṭhāṇaṁ
ēyaṁ saddaṁ sōuṁ ēsa vigappō mahuppannō // SurSuCa.67

nūṇaṁ cittagaïssa ya ēsō saddō na hōi annassa
ēyammi vaṇaniguñjē ahavā kō sambhavō tassa? // SurSuCa.68

ēvaṁ viñcintiyammī kayalīgēhāō tāō guvilāō
taruṇamahilāsamēō cittagaī jhatti nīhariō // SurSuCa.69

tattō gantūṇa maē saharisamāliṅgiō sanēhēṇaṁ
ahamavi tēṇaṁ, tattō uvaviṭṭhā dōvi tatthēva // SurSuCa.70

tattō ya maē bhaṇiyō nīhariēṇaṁ tu mayaṇagēhāō
kiṁ mitta! tumē vihiyaṁ vimōhiō pariyaṇō kahavā? // SurSuCa.71


[p. 225]
kahava tumaṁ nicchuṭṭō kā vā ēsā maṇōharāgārā
mahilā, kattha va pattā, sāhasu maha savvamēyanti? // SurSuCa.72

cittagaī bhaṇaï taō nisuṇasu bhō cittavēga! ēgamaṇō
kāūṇa kaṇagamālārūvamahaṁ tāva nīhariō // SurSuCa.73

ārụ̄dhō sibiyāē pattō ya kamēṇa varasamīvammi
vijjāharigaṇagijjantavivihavaramaṅgaluppīlō // SurSuCa.74

laggē samāgayammī gahiō maha karayalō saharisēṇa
nahavāhaṇēṇa, tattō kamēṇa vattō ya vīvāhō // SurSuCa.75

nahavāhaṇassa puraō naṭṭaṁ vivihaṅgahārasōhillaṁ
pāraddhaṁ vāravilāsiṇīhiṁ varagēyasaṁvaliyaṁ // SurSuCa.76

ētthantarammi ēgā juvaī āgamma karayalaṁ niyayaṁ
muddārayaṇasamēyaṁ daṁsaï maha sajjhasupphuṇṇā // SurSuCa.77


[p. 226]
taṁ daṭṭhuṁ cintiyaṁ mē ēsā sā majjha santiyā muddā
hatthibhayamōiyāē jā gahiyā tīē kannāē // SurSuCa.78

aïguruyaṁ aṅguṭṭhiṁ maṇayaṁ ōsāriuṁ maē tattō
avalōiyā ya ēsā sahasā aha paccabhinnāyā // SurSuCa.79

ēsā sā maha daïyā hatthibhaē jā vimōiyā taïyā
vihiṇō niōgaō kaha jāyā haggāvaṇāpacchaṁ // SurSuCa.80

pēccha aïdugghaḍampi hu sahasā kaha majjha daṁsaṇaṁ jāyaṁ?
aṇukūlō ahava vihī kiṁvā taṁ jaṁ navi karēi? // SurSuCa.81

ēvaṁ vicintiūṇaṁ nidaṁsiō niyakarō maē tīē
puvvaṁ samappiyāē tīē muddāē sañjuttō // SurSuCa.82

kannē hōu tīē āsannasahīya sāhiyaṁ ēyaṁ
avaniddaēṇa dukkhaï sīsaṁ kira kaṇagamālāē // SurSuCa.83


[p. 227]
tā ēsā khaṇamēgaṁ asōgavaṇiyāi suvaï laggatti
tumhē ēttha ṭhiyāō jahāsuhaṁ cēva acchāha // SurSuCa.84

vattē puṇa pēkkhaṇaē jāṇāvijjāu amha sigghanti
ēvaṁ bhaṇiuṁ tīē uṭṭhaviō cittavēga! ahaṁ // SurSuCa.85

tattō tīē samayaṁ pavaragharujjāṇatilayabhūyāē
viyasantasurahimañjarimayarandāmōyasuhayāē // SurSuCa.86

pattō ramaṇīyāē asōgavaṇiyāē saharisaṁ tīē
dinnammī āsaṇammī uvaviṭṭhō, sāvi maha puraō // SurSuCa.87

aha sā sajjhasabhariyā jāhē na caēi kiñci vajjariuṁ
tāhē niyayapaüttī savvāvi hu cittavēga! maē // SurSuCa.88

puvvaṁ jā tuha kahiyā tīēvi hu sā maē samāsēṇa
kahiyā ya jāva itthaṁ itthīrūvēṇa āyāō // SurSuCa.89


[p. 228]
sundari! tujjha viōgē gurudukkhaṁ māṇasaṁ maē pattaṁ
bhamiō tujjha nimittē savvēsuvi khayaranayarēsu // SurSuCa.90

tā lajjaṁ mōttūṇaṁ sāhasu kiṁ tujjha nāmadhēyanti
kammi kulē tuha jammō kiṁvā nāmaṁ tu tē piuṇō? // SurSuCa.91

kahavi purē iha pattā pabhūyalōyassa majjhayārammī
itthīrūvōvi ahaṁ vinnāō suyaṇu! kaha tumaē? // SurSuCa.92

ēvaṁ ca maē bhaṇiyā kahavi hu ujjhittu sajjhasaṁ bālā
maṇayaṁ khalantavayaṇā aha ēvaṁ bhaṇiumāḍhattā // SurSuCa.93

āyannasu maṇavallaha! kahēmi savvampi jaṁ tumē puṭṭhaṁ
tumha supasiddhamēva hi nayaraṁ suranandaṇaṁ tāva // SurSuCa.94

tatthāsi suvikkhāō pahañjaṇō nāma khayararāyatti
tassa ya pavarō mantī aïkusalō nīisatthēsu // SurSuCa.95


[p. 229]
pahuṇō ya daḍhaṁ bhattō buddhīē caüvvihāē sampannō
rannō vissāsapayaṁ āsi purā mēhanāutti // SurSuCa.96

[yugmam]
tassa ya ghariṇī pavarā païvvayā rūvasaṁvayākaliyā
uttamakulappasūyā indumaī nāma āsitti // SurSuCa.97

tīē saha visayasōkkhaṁ nisēvamāṇassa mēhanāyassa
jāō suō surūvō nāmēṇaṁ asaṇivēgotti // SurSuCa.98

abbhasiyakalāniyarō sāhiyavijjō guṇāṇa āvāsō
jaṇayāṇa kayāṇandō kamasō sō jōvvaṇaṁ pattō // SurSuCa.99

ēttō ya dakkhiṇāē imīē sẹ̄dhīē kuñjarāvattē
ēyammi cēva nayarē candagaī āsi varakhayarō // SurSuCa.100

tassa ya maṇavallahiyā mahilā nāmēṇa mayaṇarēhatti
kālēṇa tāṇa puttō amiyagaī nāma sañjāō // SurSuCa.101


[p. 230]
dhūyā campayagōrā campayamālatti tadaṇusañjāyā
pattā ya jōvvaṇaṁ sā vijjāharakumaramaṇaharaṇaṁ // SurSuCa.102

aha sā campagamālā variyā suranandaṇammi nayarammi
mantisuyaasaṇivēgassa, sāyaraṁ tēṇa pariṇīyā // SurSuCa.103

nīyā niyaē nayarē saha tīē sō visālanayaṇāē
parapīīē jutō bhuñjaï māṇussaē bhōgē // SurSuCa.104

aha annayā kayāivi mantipayaṁ dēvi asaṇivēgassa
niyataṇayassa tattō virattacittō mahāsattō // SurSuCa.105

rannā pahañjaṇēṇaṁ sahiō sañjāyagaruyasaṁvēgō
suguruṇa pāyamūlē pavvaïō mēhanāō sō // SurSuCa.106

khayarō vi asaṇivēgō campagamālāē hiyayadaïyāē
samayaṁ gihavāsaphalaṁ aṇuhavaī visayasōkkhanti // SurSuCa.107


[p. 231]
aha campagamālāē kamēṇa puttā ō pañca uppannā
tāṇaṁ piyayama! nisuṇasu kamēṇa ēyāiṁ nāmāiṁ // SurSuCa.108

vajjagaī vāugaī candō taha candaṇō susīhō ya
pañcaṇhaṁ puttāṇaṁ uvariṁ dhūyā ahaṁ jāyā // SurSuCa.109

jammadiṇē maha piuṇā suyajammamahūsavāō avmahiō
kārāviō saharisaṁ mahōcchavō garuyanēhēṇa // SurSuCa.110

vattē ya bārasāhē nāmaṁ tu piyaṅgumañjarī majjha
vihiyaṁ kamēṇa ahayaṁ dēhōvacaēṇa vaḍḍhantā // SurSuCa.111

jaṇayāṇa kayāṇandā lālijjantā ya dhāipaṇagēṇa
pattā kumāribhāvaṁ kayapariyaṇalōyaṇāṇandā // SurSuCa.112

[yugmam]
juvaījaṇajōggāō naṭṭāīyā kalāō sayalāō
gahiyāō kamēṇa taō pattā haṁ jōvvaṇaṁ paḍhamaṁ // SurSuCa.113


[p. 232]
susiṇiddhasahīsahiyā ramāmi vivihāsu tattha kīlāsu
varacittapattachijjayanaccaṇagandhavvavīṇāsu // SurSuCa.114

tattha ya piyayama! ahayaṁ sahāvaō purisavēsiṇī jāyā
varayā ya majjha bahavē inti tahiṁ khayarapavarāṇa // SurSuCa.115

vararūvakalāriddhīō tēsiṁ, jaṇaōvi majjha sāhēi
na ya katthavi maha īcchā jāyaï tō tē nivārēi // SurSuCa.116

jō jō āvaï varaō taṁ taṁ nēcchāmi jāvaya ahaṁ tu
tāhē ya asaṇivēgō majjha piyā sōyamāvannō // SurSuCa.117

jaṭṭhūṇaṁ taṁ sasōgaṁ campagamālā u bhaṇaï niyadaïyaṁ
kīsasasōgō sāmiya! dīsasi cintāurō dhaṇiyaṁ? // SurSuCa.118

tattō ya tēṇa bhaṇiyaṁ maha dhūyā tāva jōvvaṇaṁ pattā
na ya icchaï kimpi varaṁ sundari! garuī imā cintā // SurSuCa.119


[p. 233]
dhūyā jōvvaṇapattā vararahiyā kulaharammi vasamāṇā
taṁ kimpi kuṇaï kajjaṁ lahaï kulaṁ maïlaṇaṁ jēṇa // SurSuCa.120

kō hōjja varō dhūyāē handi! maṇaïcchiutti cintāē
sudaṁri! na ēi niddā rayaṇīēvi maha pasuttassa // SurSuCa.121

ēyaṁ nisamma vayaṇaṁ campagamālāvi tāhi mē jaṇaṇī
majjha nimittē sundara! jāyā sōgāurā dhaṇiyaṁ // SurSuCa.122

annadiṇammi piyasahī pabhāyasamayammi dhāriṇīnāmā
sujjāpahassa dhūyā samāgayā majjha pāsammi // SurSuCa.123

bhaṇaï ya kimajja piyasahi! hiyavva vikkiyavva vunnavva
dīsasi annamaṇā viva viddāṇamuhā sasōgillā // SurSuCa.124

ciraāgayāvi piyasahi! kīsa na sambhāsiyā ahaṁ tumaē?
tā bhaṇasu sōgakāraṇamēyaṁ jaṁ tujjha sañjāyaṁ? // SurSuCa.125


[p. 234]
ēvaṁ ca piyasahīē bhaṇiyāē maē tayā samullaviyaṁ
sammamuvalakkhiyaṁ tē dhāriṇi! nisuṇēsu vuttanttaṁ // SurSuCa.126

tujjhēhiṁ samaṁ piyasahi! kīlittā tā viyālasamayammi
nāṇāvihakīlāhiṁ samāgayā niyayagēhammi // SurSuCa.127

uvarimabhūmīi taō nāṇāmaṇirayaṇahēmamaïyammi
pallaṅkē pāsuttā pavarāē haṁsatūlīē // SurSuCa.128

aha aḍḍharattasamaē dunduhisaddaṁ suṇittu paḍibuddhā
picchāmi gayaṇamaggaṁ divvavimāṇēhiṁ saṅkinnaṁ // SurSuCa.129

daṭṭhūṇa dēvanivahaṁ ujjōiyagayaṇamaṇḍalaṁ tattha
surasundarigaṇasahiyaṁ cinttā mē ērisā jāyā // SurSuCa.130

katthērisāiṁ mannē divvavimāṇāiṁ diṭṭhapuvvāiṁ
ēvaṁvihā ya dēvā dēvīō kattha diṭṭhāō // SurSuCa.131


[p. 235]
ēvaṁ viñcintayantī piyasahi! mucchāvasaṁ ahaṁ pattā
mucchāviramē tattō jāīsaraṇaṁ samuppannaṁ // SurSuCa.132

sambhariyā puvvabhavā dōnni maē maṇuyadēvasambaddhā
jaha taṁ nisuṇasu dhāriṇi! savvampi hu vajjarijjantaṁ // SurSuCa.133

jambuddīvē dīvē suragiriṇō uttarammi pāsammi
ēravayaṁ varakhittaṁ ihatthi tēlōkkavikkhāyaṁ // SurSuCa.134

tammi ya majjhimakhaṇḍē āriyakhittammi āsi varanayaraṁ
amarapurasarisarūvaṁ paḍivakkhanarindaduggammaṁ // SurSuCa.135

tihuaṇalacchīnilayaṁ ibbhasahassōvasēviyaṁ viulaṁ
ākālasuppaïṭṭhaṁ nāmēṇavi suppaïṭṭhanti // SurSuCa.136

[yugmam]
uvahasiyadhaṇayavihavō uvayāraraō ya sayalalōyassa
dēvagurupūyaṇaraō vacchallayarō ya bandhūṇaṁ // SurSuCa.137


[p. 236]
dakkhinnadayākaliō aggāṇī sayalavaṇiyasatthassa
haridattō nāmēṇaṁ ibmō parivasaï aha tattha // SurSuCa.138

[yugmam]
nijjiyaraïsōhaggā sīlavaī mahurabhāsiṇī dakkhā
pāṇapiyā viṇayavaī viṇayavaī bhāriyā tassa // SurSuCa.139

pañcapayārē visaē tīē samaṁ tasya aṇuhavantassa
jāō pahāṇaputtō vasudattō nāma suprasiddhō // SurSuCa.140

tatō viṇayavaīē kamēṇa dhūyāō tinni jāyāō
nijjiyasurindasundarirūvāisaēṇa kaliyāō // SurSuCa.141

jēṭṭhā sulōyaṇatti ya bīyā kannā aṇaṅgavaīnāmā
vasuvaïnāmā taïyā tilōyaacchērayabbhūyā // SurSuCa.142

kamasō vaḍḍhantīō taruṇajaṇummāyakārayaṁ rammaṁ
aha tāō pattāō tinnivi navajōvvaṇārambhaṁ // SurSuCa.143


[p. 237]
kannā sulōyaṇā sā pariṇīyā mēhalāvaïpurīē
sāgaradattasuēṇaṁ subandhunāmēṇa vaṇiēṇa // SurSuCa.144

vijayavaīnayarīē suēṇa dhaṇabhūisatthavāhassa
dhaṇavāhaṇanāmēṇaṁ vivāhiyā 'ṇaṅgavaïkannā // SurSuCa.145

sāvi hu vasumaïkannā nayarīē mēhalāvaīē ō
dhaṇavaïṇā pariṇīyā taṇaēṇa samuddadattassa // SurSuCa.146

aha sō dhaṇavaïvaṇiō kalāsu kusalō aṇaṅgapaḍirūvō
samayaṁ tu vasumaīē bhuñjaï māṇussaē bhōē // SurSuCa.147

vaḍḍhantasiṇēhāṇaṁ tāṇaṁ annōnnarattacitāṇaṁ
navajōvvaṇāṇa sarasaṁ visayasuhaṁ sēvamāṇāṇaṁ // SurSuCa.148

gurujaṇaviṇayarayāṇaṁ avarōpparavirahadukkharahiyāṇaṁ
vaccanti vāsarāiṁ āṇandiyabandhuvaggāṇaṁ // SurSuCa.149

[yugmam]

[p. 238]
aha annayā kayāivi pavarē hammiyatalammi pāsuttō
dhaṇavaïvaṇiō tīē vasumaïdaïyāē sañjuttō // SurSuCa.150

nimmalasasikaraüjjōiyāē rayaṇīē pacchimē jāmē
niddākhaē vibuddhā muddhā sā vasumaī varaī // SurSuCa.151

niyasayaṇīyapasuttaṁ parapurisaṁ pikkhiūṇa bhayabhīyā
sā pavaṇahayā taṇutarulayavva aha kampiyā sahasā // SurSuCa.152

cintaï sā miyanayaṇā kattha gaō majjha niyayanāhō sō
dukkhapavēsammi gihē ēsō purisō kaha paviṭṭhō? // SurSuCa.153

kiṁvā sō maṇadaïō havijja nihaō imēṇa pāvēṇa
sōcciya daïō annō paḍihāsaï kiṁ vivajjāsā? // SurSuCa.154

ahavā na hōi ēsō maha daïō tāva nicchaō ēsa
ēsa aüvvō kōvi hu dīsaï divvāṇukāritti // SurSuCa.155


[p. 239]
taha suvaï suvīsatthō pavisittā paragihammi jaṁ ēsō
taṁ nūṇaṁ bhaviyavvaṁ kēṇāvi hu kāraṇēṇittha // SurSuCa.156

jaï ēsa annapurisō daïō vā tahavi iṇhi maha juttaṁ
niyasāsuyāē sigghaṁ jahaṭṭhiyaṁ cēva sāhēuṁ // SurSuCa.157

jaï puṇa ēyaṁ na kahēmi kahavi niyasāsuyāē vuttantaṁ
ājammampi kalakaṁ sudūsahaṁ hōi tā majjha // SurSuCa.158

ēvaṁ vicintiūṇaṁ uttariyā hammiyāō sā bālā
pattā ya sāsuyāē sudaṁsaṇāē samīvammi // SurSuCa.159

sā saṇiyaṁ uṭṭhaviyā bhaṇaï kimāgamaṇakāraṇaṁ suṇhē!
tattō ya vasumaīē jahaṭṭhiyaṁ sāhiyaṁ savvaṁ // SurSuCa.160

bhaṇiyaṁ sudaṁsaṇāē na sambhavō atthi ittha annassa
niddāvasaō hōjjā tuha jāō vibbhamō ēsō // SurSuCa.161


[p. 240]
bhaṇiyaṁ ca vasumaīē amba! sayaṁ cēva tā nirūvēsu
ēvaṁ tīē bhaṇiyā sudaṁsaṇā lahuṁ gayā tattha // SurSuCa.162

sammaṁ nirūviō sō niddāē pasuttaō tahiṁ purisō
nāyaṁ sudaṁsaṇāē jaha ēsa na hōi maha puttō // SurSuCa.163

tattō sudaṁsaṇāē pōkkariyaṁ dīharēṇa saddēṇa
dhāvaha dhāvaha lōyā! ēsa aüvvō narō kōvi // SurSuCa.164

amha gharammi paviṭṭhō jārō cōrōvva nūṇa hōūṇa
ēvaṁ sudaṁsaṇāē vihiyaṁ sōūṇa halabōlaṁ // SurSuCa.165

rē! lēha lēha dhāvaha kattha gaō kattha acchaï nilukkō
ēmāi vāharantō samuṭṭhiō pariyaṇō savvō // SurSuCa.166

miliō ya bhūrilōgō kiṁ kiṁ ēyanti ēva jampantō
siṭṭhī samuddadattō bhaṇaï piē! kēṇa musiyā si? // SurSuCa.167


[p. 241]
sōvi hu sayaṇīyāō samuṭṭhiō kalayalaṁ nisāmittaṁ
vajjaraï kēṇa ambē! musiyā, jaṁ ēvamullavasi? // SurSuCa.168

na hu ittha kōvi dīsaï duṭṭhamaī kīsa ambi! uvviggā?
ēvaṁ tu tēṇa bhaṇiyā sudaṁsaṇā ēvamullavaï // SurSuCa.169

kō si tumaṁ kassa suō kīsa gihaṁ majjha āgaō pāva!?
hā! dhiṭṭha! kiṁnimittaṁ ambitti mamaṁ samullavasi? // SurSuCa.170

kīsa maha puttasējjāē ittha suttōsi naṭṭhamajjāya!
kattha kaō mē puttō dhaṇavaïnāmō hayāsa! tumē? // SurSuCa.171

ēvaṁ ca tīi niṭṭhuravayaṇāṇi nisamma vimhiō cittē
sō purisō niyadēhaṁ puṇō puṇō aha pulōēi // SurSuCa.172

ālōiūṇa suiraṁ niyadēhaṁ jāva sāmalamuhō sō
uppaïyamaṇō tāhē ālōyaï nahayalaṁ sahasā // SurSuCa.173


[p. 242]
buḍa buḍa iya avvattaṁ jāvaṁ dintōvva pavaravijjāē
ullalaï ya puṇaruttaṁ daddura iva bhūmipaṭṭhammi // SurSuCa.174

jāō khaṇēṇa dīṇō khayarakumārōvva naṭṭha varavijjō
gāḍhaṁ vēviradēhō mụ̄dhōvva hiuvva sañjāō // SurSuCa.175

aha taṁ tārisarūvaṁ purisaṁ daṭṭhūṁ sudaṁsaṇā bhaṇaï
pāviṭṭha! kiṁ na sāhasi kattha kaō maha suō tumaē? // SurSuCa.176

sōvi ahōmuhavayaṇō hōūṇa ṭhiō na jampaī jāva
tāhē sō jaṇanivahō vivihaṁ ullaviumāḍhattō // SurSuCa.177

ēsō ibbhagharammī samāgaō cōriyāē dhaṇaluddhō
annē bhaṇanti cōrō jaï tā sējjāē kiṁ suttō? // SurSuCa.178

tā ēsa vasumaīē kaēṇa paradāriyāē āyāō
annē bhaṇanti jārō jaï tā ambitti kiṁ bhaṇaï? // SurSuCa.179


[p. 243]
tā ēsa dhaṇavaïcciya vihiō kēṇāvi annaruvēṇa
dēvēṇa dāṇavēṇa va kēlīē piēṇa mannāmō // SurSuCa.180

annē bhaṇanti bhūō ēsa pisāuvva āgaō ēttha
amhāṇa chalaṇahēuṁ ērisaruvēṇa duṭṭhappā // SurSuCa.181

bhō bhō na ēvamēyaṁ bhaṇanti annē u kintu nisuṇēha
vasumaïyāē sīlaṁ parikkhiuṁ āgaō tiyasō // SurSuCa.182

ēmāi bahuvigappaṁ parōpparaṁ jā jaṇō samullavaï
tāva ya piyasahi! dhāriṇi! nisuṇasu jaṁ tattha sañjāyaṁ // SurSuCa.183

kēūrahāraaṅgayavirāyamāṇō maṇōharasarīrō
sahasā payaḍībhūō bhāsuradittī tahiṁ tiyasō // SurSuCa.184

dēvēṇa tēṇa bhaṇiyaṁ nisuṇaha ēyassa vaïyaraṁ bhaddā!
aviyāṇiyaparamatthā karēha kiṁ bahuvihavigappē! // SurSuCa.185


[p. 244]
ēsō hu pāvakārī sumaṅgalō nāma nahayarō āsi
sāhiyabahuvihavijjō vijjāharanayarasupasiddhō // SurSuCa.186

aha annayā kayāivi bhamamāṇō icchiēsu nayarēsu
ēsō ittha puraē samāgaō jōvvaṇummattō // SurSuCa.187

hammiyatalamārụdhā ṇhāṇuttinnā hu vasumaī ēsā
gayaṇaṭṭhiēṇa diṭṭhā imēṇa suiraṁ ca nijjāyā // SurSuCa.188

daṭṭhuṁ imīē rūvaṁ khuhiyaṁ aha māṇasaṁ tu ēyassa
kāuṁ dhaṇavaïruvaṁ avayariō ittha gēhammi // SurSuCa.189

aviyāṇiyaparamatthā bhuttā aha vasumaī imēṇāvi
surayammi rañjiyamaṇō cintaï ēvaṁ mahāpāvō // SurSuCa.190

dhaṇavaïrūvēṇa ṭhiō annāō ēttha sayalalōēṇa
ēīē varataṇūē samayaṁ sēvāmi surayasuhaṁ // SurSuCa.191


[p. 245]
vijjāharīhiṁ kiṁvā maha kajjaṁ kiṁva annajuvaīhiṁ
sōhagganihāṇāē pattāē imāē mahilāē? // SurSuCa.192

ēvaṁ vicintiuṇaṁ avahariō dhaṇavaī imēṇaṁ tu
nēūṇa bharahakhittē mukkō u viṇīyanayarīē // SurSuCa.193

pacchāiya niyaruvaṁ dhaṇavaïruvaṁ vihittu vijjāē
vasumaïsurayāsattō ēsō sō ciṭhṭhaī ēttha // SurSuCa.194

sōvi hu dhaṇavaïvaṇiō viṇīyanayarīē pāviō varaō
daṭṭhuṁ aüvvanayariṁ vimhiyahiyaō viñcitēi // SurSuCa.195

kā ēsā varanayarī kattha va sā mēhalāvaī nayarī
kiṁ kēṇa va avahariō pēcchāmi va sumiṇayaṁ ēyaṁ? // SurSuCa.196

ēvaṁ vicintayantō bāhiṁ nayarīē jāva paribhamaī
tāvaya pavarujjāṇē samōsạdhō kēvalī diṭṭhō // SurSuCa.197


[p. 246]
siriusahanāhajiṇavaravaṁsapasūō tilōyavikkhāō
nāmēṇaṁ daṇḍaviraō rāyarisī muṇigaṇasamēō // SurSuCa.198

taṁ daṭṭhuṁ jāyatōsō kāūṇa payāhiṇaṁ tu tikkhuttō
paṇamiya kēvalicalaṇē uvaviṭṭhō uciyadēsammi // SurSuCa.199

nāūṇa ya patthāvaṁ vihiyapaṇāmēṇa tēṇa saṁlattaṁ
kēṇa ahaṁ avahariō bhavayaṁ! kiṁvā imaṁ khittaṁ? // SurSuCa.200

kā vā ēsā nayarī ēvaṁ puṭṭhēṇa bhagavayā tassa
dhaṇavaïṇō puvvuttaṁ savvampi hu sāhiyaṁ taïyā // SurSuCa.201

vinnāyasaruvō sō bhajjāpiimāivandhuparihīṇō
gurusōgasamāvannō kēvaliṇā ērisaṁ bhaṇiō // SurSuCa.202

mā bhadda! kuṇasu sōyaṁ ērisaō cēva ēsa saṁsārō
iṭṭhaviōgā 'ṇiṭṭhappaōgadukkhēhiṁ saṅkinnō // SurSuCa.203


[p. 247]
ēyammi vasantāṇaṁ jīvāṇaṁ visayamōhiyamaṇāṇaṁ
sañjōgavippaōgā aṇantasō bhadda! jāyanti // SurSuCa.204

paramatthaō ya dukkhaṁ jāyaï niyaduṭṭhakammuṇā jaṇiyaṁ
havaï hu nimittamittaṁ sēsaṁ puṇa bajjhaatthammi // SurSuCa.205

tā tēṇa nahayarēṇaṁ na majjhaparamatthaō kayaṁ dukkhaṁ
kintu niyakammajaṇiyaṁ ēvaṁ bhāvēsu niyacittē // SurSuCa.206

aviya ‘‘pattharēṇāhaō kīvō pattharaṁ ḍakkumicchaī
migāriō saraṁ pappa saruppattiṁ vimaggaī’’ // SurSuCa.207

tā bhadda! jiṇāṇāē kammasamucchēyaṇammi ujjamasu
tattō vilīṇakammō pāvihisi na ērisaṁ dukkhaṁ // SurSuCa.208

iya kēvaliyā bhaṇiō paḍibuddhō dhaṇavaī imaṁ bhaṇaï
icchāmō aṇusaṭṭhiṁ pavvajjaṁ dēha mē bhayavaṁ! // SurSuCa.209


[p. 248]
kēvaliṇā sē dinnā pavvajjā savvapāvamalaharaṇī
aha jāō sō samaṇō sāmannaguṇēhiṁ uvavēō // SurSuCa.210

puvvasayasahassāiṁ tīsaṁ kāūṇa uggatavacaraṇaṁ
tēmāsiṁya ca kāūṇa aṇasaṇaṁ cattadēhō sō // SurSuCa.211

uvavaṇṇō īsāṇē accharagaṇasaṅkulē vimāṇammi
candajjuṇābhihāṇē dēvō candajjuṇō nāma // SurSuCa.212

[yugmam]
ōhinnāṇēṇa taō nāūṇaṁ sayalaniyayavuttantaṁ
sō haṁ bhō bhō bhaddā! samāgaō ēttha nayarīē // SurSuCa.213

vasumaïkaṇṭhavilaggō sayaṇīyagaō pasuttaō diṭṭhō
pacchāiyaniyarūvō dhaṇavaïrūvēṇa ēsa ṭhiō // SurSuCa.214

jāō ya majjha kōvō tavvasaō cintiyaṁ maē ēyaṁ
mārēmi imaṁ pāvaṁ maha daïyāē saha pasuttaṁ // SurSuCa.215


[p. 249]
jaṇaṇijaṇayāṇa ahavā jāṇāvittā ya sayalalōyassa
ēyassa duṭṭhacariyaṁ kāhāmi viṇiggahaṁ pacchā // SurSuCa.216

ēvaṁ vicintiūṇaṁ avahariyāō imassa pāvassa
savvāō vijjāō jāō ya imō sabhāvatthō // SurSuCa.217

tattō ya vasumaīē sahasā niddā maē khayaṁ nīyā
ēīē vibuddhāē nāyaṁ jaha ēsa parapurisō // SurSuCa.218

gantūṇa sāsuyāē siṭṭhā vattā imīi savvāvi
tattō sudaṁsaṇāē daṭhṭhūṇa imaṁ kaō rōlō // SurSuCa.219

paḍibuddhēṇa imēṇavi tēṇiha ambā sudaṁsaṇā bhaṇiyā
sōuṁ niṭṭhuravayaṇaṁ palōiyaṁ niyayadēhaṁ tu // SurSuCa.220

daṭhṭhūṇa puvvarūvaṁ niyadēhaṁ vimhiō imō cittē
maha vijjāē pabhāvō avahariō kēṇa ajjatti? // SurSuCa.221


[p. 250]
ēvaṁ vicintiūṇaṁ uppaïumaṇēṇa tāhi ēēṇa
niyavijjā sambhariyā pavarā nahagāmiṇī nāma // SurSuCa.222

tahavi hu uppaïūṇaṁ jāhē na caēi tāhi vinnāyaṁ
kuviēṇa majjha kēṇavi vijjācchēō kaō 'vassaṁ // SurSuCa.223

tēṇēva sabhāvatthō jāō na caēmi gayaṇamuppaïuṁ
ēvaṁ vigappayantō ēsō dīṇattaṇaṁ pattō // SurSuCa.224

ēvaṁ piyasahi! dhāriṇi! sōuṁ tiyasassa bhāsiyaṁ tassa
sēṭṭhī samuddadattō sudaṁsaṇā sāvi sē bhajjā // SurSuCa.225

āliṅgiya taṁ dēvaṁ aïgurusuyadukkhadaliyahiyayāiṁ
dīharasarēṇa dōṇṇivi karuṇaṁ rōttu pavattāiṁ // SurSuCa.226

taha tēhiṁ tattha runnaṁ karuṇapalāvēhiṁ nēhabhariēhiṁ
jaha sō samāgayajaṇō savvōvi hu rōviuṁ laggō // SurSuCa.227


[p. 251]
sōūṇa runnasaddaṁ gihammi nayaravatthavvō
savvōvi hu saṁmiliō sabālavuḍ̣dhō jaṇō tattha // SurSuCa.228

nāūṇa ya vuttantaṁ savvaṁ annunnavajjarijjantaṁ
akkōsanti bahuvihaṁ sumaṅgalaṁ nayaranārīō // SurSuCa.229

ēyassa paḍaü vijjū suttō mā ēsa bujjhaü pāvō
niddōsōvi dhaṇavaī avahariō jēṇa pāvēṇa // SurSuCa.230

hā! pāva! kiṁ na āsī khayarīō tuha sarūvajuttāō
muddhāē vasumaīē jēṇa tumē khaṇḍiyaṁ sīlaṁ? // SurSuCa.231

tā pāva! iṇhi pāvasu aṇajjakajjammi niraya! nillajja!
niyaduccēṭṭhiyasarisaṁ ihaparalōē phalaṁ kaḍuyaṁ // SurSuCa.232

ēyaṁ na hōi jōggaṁ nāmaṁ ēyassa duṭṭhacariyassa!
pāvō amaṅgalō ēsa jēṇa ēyaṁ kayaṁ pāvaṁ // SurSuCa.233


[p. 252]
kannakaḍuēhiṁ ēvaṁ asabbhavayaṇēhiṁ tēṇa lōēṇaṁ
akkōsiō sa bahuhā sudīṇavayaṇō tahiṁ varaō // SurSuCa.234

tēṇēva dēvēṇa tahiṁ māyāvittāiṁ rōvamāṇāiṁ
aṇusāsiyāiṁ sammaṁ tuṇhikkāiṁ tu jāyāiṁ // SurSuCa.235

tattō surēṇa bhaṇiyā muñcantī thūlaaṁsuyapavāhaṁ
bhaddē! vasumaï! iṇhiṁ kō tuha hiyayassa ucchāhō? // SurSuCa.236

aha tīē vajjariyaṁ lajjāē samōṇamantavayaṇāē
jaṁ kiñci tuma sāmiya! āisasi tahiṁ samucchāhō // SurSuCa.237

bhaṇiyaṁ surēṇa sundari! jaï ēvaṁ tā karēsu pavvajjaṁ
jiṇavarabhaṇiyaṁ dhammaṁ kammamahākandakōddālaṁ // SurSuCa.238

jaïvi hu sundari! tumaē ayāṇamāṇāē ēyamāyariyaṁ
tahavi hu imassa ōsahaṁ hōu pavvajjā // SurSuCa.239


[p. 253]
tattō ya vasumaīē tahatti bahu manniyaṁ tayaṁ vayaṇaṁ
mahaīē vibhūīē niyabandhavaaṇumayā tāhē // SurSuCa.240

tatthēva ya nayarīē suhammanāmassa pavarasūrissa
mayahariyāē bahuvihasāhuṇigaṇasēviyakamāē // SurSuCa.241

candajasānāmāē samappiyā suravarēṇa sayamēva
tīēvi ya āgamavihiṇā dinnā dikkhā vasumaīē // SurSuCa.242

[tisr̥bhiḥ kulakam]
sōvi sumaṅgalakhayarō gururōsēṇāvi tēṇa dēvēṇa
daṭṭhūṇa dīṇavayaṇō na māriyō kahavi hu dayāē // SurSuCa.243

nēūṇa māṇusuttaragirissa paraō sa ujjhiō varaō
aha sō tiyasō pattō niyayavimāṇammi vēgēṇa // SurSuCa.244

sāvi hu vasumaïajjā samiīguttīsu sammamuvaüttā
sajjhāyajjhāṇajuttā ujjuttā viṇayakaraṇammi // SurSuCa.245


[p. 254]
puvvasayasahassāiṁ bahūṇi kāūṇa pavarasāmannaṁ
saṁlēhaṇāē sammaṁ jhōsittā niyayadēhaṁ tu // SurSuCa.246

aṇurāyavasā taṁ ciya jhāyantī suravaraṁ niē hiyaē
kayaaṇasaṇā vasumaī kālaṁ kāūṇa uvavannā // SurSuCa.247

īsāṇanāmammi biijjakappē candajjuṇē divvavimāṇayammi
dēvassa candajjuṇanāmagassa candappahā nāma pahāṇadēvī // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï vasumaïsuralōyapāvaṇō nāma
surasundarināmāē kahāē chaṭṭhō paricchēō // SurSuCa.250



---------------------------------------------------------------------

[p. 255]
[saptamaḥ paricchēdaḥ]

aha puvvasaṅgaēṇaṁ samayaṁ candajjuṇēṇa dēvēṇa
gạ̄dhāṇurāyarattā bhuñjaï diyalōgasōkkhāiṁ // SurSuCa.1

candappahadēvīē suralōē suravarēṇa tēṇa samaṁ
bōlīṇō bahukālō divvasuhaṁ aṇuhavantīē // SurSuCa.2

aha annayā kayāivi vicchāyaṁ picchiūṇa niyadaïyaṁ
bhayabhīyā sā dēvī taṁ dēvaṁ ēvamullavaï // SurSuCa.3

sāmiya! kīsa sasaṅkō araïparaddhōvva dīsasi tumanti
taha kanta! ruivivajjiyadēhō dīṇōva kiṁ iṇhiṁ? // SurSuCa.4


[p. 256]
sukkaï kīsa akamhā kusumasamūhō sirammi sañjamiō?
vasaṇāṇi tujjha sāmiya! sāmalavannāṇi kiṁ ahuṇā? // SurSuCa.5

tharaharaï kīsa diṭṭhī kāmammi ya sịdhilaāyarō iṇhiṁ
mōḍasi ya kīsa aṅgaṁ puṇō puṇō, dēva! vajjarasu? // SurSuCa.6

aha candajjuṇadēvō ēvaṁ puṭṭhō piyāē vajjaraï
kiṁ na yāṇasi sundari! jēṇa mamaṁ pucchasi imaṁ tu? // SurSuCa.7

dēvassa cavaṇasamaē imāṇi jāyanti suyaṇu! liṅgāṇi!
tā majjhavi cuisamaō āsannō vaṭṭaï iyāṇiṁ // SurSuCa.8

ēvaṁ nisamma vayaṇaṁ dēvī aïvallahassa dēvassa
upannagaruyasōyā dukkhaṁ naraōvamaṁ pattā // SurSuCa.9

aha annayā kayāivi sō dēvō tīi picchamāṇīē
kharatarapavaṇasamuddhayadīvōvva adaṁsaṇībhūō // SurSuCa.10


[p. 257]
daṭṭhūṇa cuyaṁ dēvaṁ dēvī candappahā sudukkhattā
mucchāviramē karuṇaṁ vilaviumēvaṁ samāraddhā // SurSuCa.11

hā! nāha! pāṇavallaha! mōttūṇa mamaṁ gaō kahiṁ dēva!
tumaē rahiyā sāmiya! kaṁ saraṇamahaṁ pavajjāmi? // SurSuCa.12

khaṇalavamēttampi tumaṁ viṇā maē nēva nāha! acchantō
mōttūṇa mamaṁ iṇhiṁ kattha gaō lōyaṇāṇanda! // SurSuCa.13

taṁ cēva majjha saraṇaṁ taṁ nāhō jīviyaṁ tumaṁ dēva!
tumaē mukkā sāmiya! bhaṇa iṇhiṁ kattha vaccāmi? // SurSuCa.14

hā! kattha gaō vallaha! ēttha aṇāhaṁ mamaṁ pamōttūṇaṁ
kō maha saraṇaṁ iṇhiṁ sāmiya! tumaē pamukkāē? // SurSuCa.15

sō cēva dēvalōgō dēvasahassōvasōhiō rammō
tuha virahiyāē iṇhiṁ bhāvaï naraōvamō majjha // SurSuCa.16


[p. 258]
taṁ ciya imaṁ vimāṇaṁ rammaṁ maṇikaṇagarayaṇavicchuriyaṁ
tumaē mukkaṁ bhāvaï ghaḍiyālayasacchahaṁ nāha! // SurSuCa.17

kiṅkaravaggōpi imō cāḍukarō viṇayakaraṇatallicchō
paramāhammiyasarisō bhāsaï tuha nāha! virahammi // SurSuCa.18

puṁnāganāgacampayanamērumandārarēhiraṁ rammaṁ
ujjāṇaṁ tuha virahē asipattavaṇaṁva paḍihāi // SurSuCa.19

varamajjaṇavāvīō nimpalajalapūriyāō rammāō
bhāsanti tujjha virahē vēyaraṇinaīē tullāō // SurSuCa.20

dhannāō nārīō jāō mayaṁ aṇusaranti bhattāraṁ
ēyammi dēvabhāvē kattō ēyārisaṁ majjha? // SurSuCa.21

ēmāi palavamāṇā sā dēvī haṇaï niyaya hatthēhiṁ
aṅgāiṁ sudukkhattā kandantī karuṇasaddēṇa // SurSuCa.22


[p. 259]
mucchijjaï puṇaruttaṁ nīsāhārā ya paḍaï bhūmīē
sampattacēyaṇā sā puṇaravi ēvaṁ samullavaï // SurSuCa.23

hā! nāha! kiṁ na pēcchasi vilavantiṁ jaṁ na dēsi ullāvaṁ
kiṁ vā ruṭṭhō vallaha! kiṁ avaraddhaṁ maē tujjha? // SurSuCa.24

paṇayakuviyāē sāmiya! cāḍusahassāṇi majjha kuvvantō
iṇhiṁ kīsa akaṇḍē vilavantiṁ muñcasi mamaṁ tu? // SurSuCa.25

hā! nāha! kiṁ na yāṇasi aïguruaṇurāyamōhiyā ēsā
maha virahē kaha hōhī jēṇa akaṇḍē tumē mukkā? // SurSuCa.26

ēvaṁ bahuppagāraṁ piyayamavirahammi kandamāṇā sā
jāyā ummūliyakamaliṇivva vicchāyamuhakamalā // SurSuCa.27

daṭṭhūṇa garuyasōyaṁ gurudukkhasamōhayaṁ tayaṁ dēviṁ
tīē niddhavayaṁsā sayampabhā ēvamullavaï // SurSuCa.28


[p. 260]
jāṇiyajiṇavayaṇāvi hu saṁsārasarūvayaṁ suṇēūṇa
iyaramahilavva piyasahi! vilavasi kiṁ ērisaṁ bahuhā? // SurSuCa.29

piyasahi! na hu sāhārō bahuṇāvi hu vilaviēṇa jaṁ atthi
tā kiṁ chāliyagalathaṇasamēṇa vihalēṇa runnēṇa? // SurSuCa.30

jaï vilavasi sayahuttaṁ piṭṭasi dēhaṁ karēsi gurusōyaṁ
tahavi hu na ēi daïō kālakayantēṇa jō nīō // SurSuCa.31

tō ēyaṁ nāūṇaṁ nēhaṁ sịdhilēsu muñca gurusōgaṁ
ujjama jiṇindadhammē ēvaṁvihadukkhasamaṇammi // SurSuCa.32

sō tavasañjamarūvō dēvabhavē natthi vaṭṭamāṇāē
sammattasuddhihēuṁ sundari! tā ujjamaṁ kuṇasu // SurSuCa.33

gantūṇa vidēhēsuṁ vandasu tilōkkabandhavajiṇindē
kēvaliṇō taha sāhū sañjamakaraṇujjaē dhīrē // SurSuCa.34


[p. 261]
sāsayajiṇabhavaṇaṭṭhiyajiṇindabimbāṇi paramabhattīē
kulasēladīvapavvayaṭhiyāṇi gantūṇa paṇamēsu // SurSuCa.35

ēvaṁ visuddhasammattasañjuyā pāviūṇa maṇuyattaṁ
laddhuṁ jiṇavaradikkhaṁ hayakammā vayasi siddhīē // SurSuCa.36

ēvaṁvihadukkhāiṁ tattha gayā nēva pāvisi avassaṁ
jaramaraṇarōgasōgēhiṁ vajjiyā hōsi ākālaṁ // SurSuCa.37

ēvaṁ sayampabhāē bhaṇiyā candappahā tahiṁ dēvī
mōttuṇa daïyasōgaṁ samāgayā ēttha lōyammi // SurSuCa.38

sahiyā sayampabhāē vandittā jiṇavarindabimbāiṁ
nandīsarammi tāhē samāgayā ēttha bharahammi // SurSuCa.39

tattha ya pēcchaï nayarē rāyagihē pavarabāhirūjjāṇē
samaṇagaṇasēviyakamaṁ sasurāsuramaṇuyapariyariyaṁ // SurSuCa.40


[p. 262]
dhammaṁ vāgaramāṇaṁ suhaṅkaraṁ nāma kēvaliṁ tāhē
gayaṇāō ōyariyā sā dēvī piyasahisamēyā // SurSuCa.41

[yugmam]
vandiya suhaṅkaraṁ taṁ suhaṁ karantaṁ tu bhaviyasattāṇaṁ
sēsampi samaṇasaṅghaṁ uvaviṭṭhā uciyadēsammi // SurSuCa.42

aha sō bhayavaṁ tīē sadēvamaṇuyāsurāiparisāē
gambhīrabhāraīē ēvaṁ bhaṇiuṁ samāḍhattō // SurSuCa.43

aïdulahō maṇuyabhavō sukuluppattī jiṇindadhammō ya
pattammi tammi ujjamaha savvahā mā pamāēha // SurSuCa.44

karagahiyasalilasarisaṁ khaṇē khaṇē jhijjaē imaṁ āuṁ
tamhā jiṇavaradhammē mā hu pamāyaṁ kuṇaha tumhē // SurSuCa.45

kusasūiaggasaṅgayajalalavatullammi jīviyavvammi
ujjamaha bhāvasāraṁ aïvisamā jēṇa kammagaī // SurSuCa.46


[p. 263]
jamhā pamāyamūlaṁ dukkhaṁ savvampi ēttha saṁsārē
caüsuvi gaīsu niyamā tēṇa imō hōi mōttavvō // SurSuCa.47

ēsō jammanimittaṁ rōgajarāmaraṇadukkhasayahēū
ēyavasagā ya sattā bhamanti bhavasāgarē ghōrē // SurSuCa.48

mōttuṇa tā pamāyaṁ karēha varaüjjamaṁ jiṇindassa
dhammammi taggayamaṇā saṁsārasamuddabōhitthē // SurSuCa.49

paramatthabandhubhūē imammi dhammammi ujjamaṁ kuṇaha
niddhūyasavvapāvā pāvaha tō mōkkhasōkkhāiṁ // SurSuCa.50

nāuṁ kahantaraṁ sā dēvī candappahā imaṁ bhaṇaï
bhayavaṁ! katthuvavannō daïō candajjuṇō majjha? // SurSuCa.51

maha kittiyaṁ ca āuṁ iō cuyāē ya kattha maha jammō?
daïēṇa tēṇa hōjja navā daṁsaṇaṁ majjha? // SurSuCa.52


[p. 264]
ēvaṁ ca pucchiō sō bahumāṇajuyāē tīē dēvīē
bhayavaṁ suhaṅkarō aha ēvaṁ bhaṇiuṁ samāḍhattō // SurSuCa.53

bhaddē! sō tuha daïō iha cēva ya bhārahammi vāsammi
vēyaḍḍhapavvayavarē uttarasẹ̄dhīē rammāē // SurSuCa.54

nayarammi camaracañcē bhāṇugaīnāmayassa khayarassa
piyajāyākucchīē uppannō puttabhāvēṇa // SurSuCa.55

[yugmam]
paliōvamāṇi aṭṭha ō tuha āu āsi samudiyaṁ maddē!
iṇhiṁ tu vāsalakkhaṁ avasēsaṁ ciṭṭhaē āuṁ // SurSuCa.56

punnammi vāsalakkhē caïūṇa tumampi tīi sẹ̄dhīē
suranandaṇammi nayarē khayarassa ō asaṇivēgassa // SurSuCa.57

dhūyā hōhisi bhaddē! pavarā u piyaṅgumañjarīnāmā
puvvadaïēṇa samayaṁ tattha ya tuha daṁsaṇaṁ hōhī // SurSuCa.58

[yugmam]

[p. 265]
tattō ya bhaṇaï dēvī nāyavvō sō maē kahaṁ bhayavaṁ!
kahavā pāṇiggahaṇaṁ hōhī maha tēṇa samayampi? // SurSuCa.59

aha kēvaliṇā bhaṇiyaṁ nisuṇasu jattāē jiṇavarindassa
ummiṭṭhakarivarāō mōissaï jō tumaṁ bhaddē! // SurSuCa.60

sō cēva ya nāyavvō ēsō sō puvvavallahō majjha
puṇaravi visēsadaṁsaṇamēvaṁ tuha hōhihī tēṇa // SurSuCa.61

[yugmam]
tuha māuladhūyāē pāṇiggahaṇammi kaṇagamālāē
kāuṁ tīē rūvaṁ ēhī sō mittakajjēṇa // SurSuCa.62

jō tattha kaṇagamālārūvō hōhī sa puvvadaïutti
nāyavvō nīsaṅkaṁ bhaddē! candappabhē! tumaē // SurSuCa.63

tayaṇantaraṁ ca hōhī pāṇiggahaṇampi tēṇa saha tujjha
jāīsaraṇēṇa tumaṁ sumarissasi maha imaṁ vayaṇaṁ // SurSuCa.64


[p. 266]
ēvaṁ piyasahi! dhāriṇi! kēvalivayaṇaṁ nisamma sā dēvī
jāyā harisiyahiyayā kēvaliṇō namiya payakamalaṁ // SurSuCa.65

tattō uppaïyā sā sāsayajiṇacēiyāiṁ savvāiṁ
vandittā titthayarē mahāvidēhēsu savvēvi // SurSuCa.66

saṭṭhāṇaṁ sampattā taṁ ciya dēvaṁ maṇēṇa cintēntī
aha annayā kayāivi sāvi cuyā āuyakhayammi // SurSuCa.67

[tisr̥bhiḥ kulakam]
ēvaṁ ca ṭhiē jā sā vasumaī ajjā dēvī candappahā ya suralōē
sā haṁ piyaṅgumañjarināmā iha suyaṇu! sañjāyā // SurSuCa.68

daṭhṭhūṇa dēvanivahaṁ jāīsaraṇammi ajja uppannē
sambhariō sō dēvō pāṇappiō āsi jō saggē // SurSuCa.69

cirapariciyassa piyasahi! gāḍhaṁ ukkaṇṭhiyā ahaṁ iṇhiṁ
tassaṅgamaïcchāi samucchugaṁ iṇhi maha cittaṁ // SurSuCa.70


[p. 267]
taṁ kaïya diṇaṁ hōhī jammi sasiṇēhaniddhadiṭṭhīē
puvvabhavanēhabaddhaṁ pēcchissaṁ vallahaṁ tamahaṁ? // SurSuCa.71

kaha sō mē daṭṭhavvō sigghaṁ kaha tēṇa saṅgamō hōhī
ēvaṁvihacintāē jāyā sōgāurā ahayaṁ // SurSuCa.72

taṁ ciya citantīē 'vakkhittamaṇāi āgayāvi tumaṁ
piyasahi! nō saccaviyā tēṇa na sambhāsiyā bhaddē! // SurSuCa.73

taṁ jaṁ tumaē puṭṭhaṁ jāyaṁ kiṁ sōgakāraṇaṁ tujjha
piyasahi! dhāriṇi! taṁ tuha nīsēsaṁ sāhiyaṁ ēyaṁ // SurSuCa.74

aha dhāriṇīē bhaṇiyaṁ kēvalivayaṇaṁ na annahā bhaddē!
tā kīsa kuṇasi sōyaṁ ēvaṁ ēēṇa hōyavvaṁ? // SurSuCa.75

hasiūṇa maē bhaṇiyaṁ ēvaṁ ēyanti natthi sandēhō
navaraṁ aïukkaṇṭhā tuvaraï maha māṇasaṁ suyaṇu! // SurSuCa.76


[p. 268]
ētthantarammi piyayama! campagamālā samāgayā jaṇaṇī
bhaṇaï lahu putti! majjasu bhuñjasu kuṇa pavarasiṅgāraṁ // SurSuCa.77

bhaṇiyaṁ ca maē kiṁ ammi! kāraṇaṁ jaṁ aïppagē cēva
jāyā bhōyaṇavēlā, ammāē taō imaṁ bhaṇiyaṁ // SurSuCa.78

ujjāṇē jiṇabhavaṇē hōhī ṇhavaṇaṁ jugādidēvassa
mahayā vicchaḍḍēṇaṁ atthamaṇaṁ jāva sūrassa // SurSuCa.79

tattha ya puravatthavvō vaccaï ṇhavaṇassa pēkkhaō lōgō
amhēvi gamissāmō pariyaṇasahiyāiṁ tatthēva // SurSuCa.80

tēṇēva kāraṇēṇaṁ pabhāyasamayammi bhōyaṇaṁ siddhaṁ
tā hōsu lahuṁ paüṇā jiṇabhavaṇē jēṇa vaccāmō // SurSuCa.81

ēvaṁ niyajaṇaṇīē vayaṇaṁ sōūṇa uṭṭhiyā jhatti
kayabhōyaṇāicēṭṭhā ārụ̄dhā sandaṇē pavarē // SurSuCa.82


[p. 269]
niyapariyaṇapariyariyā gayā ya ujjāṇabhūsaṇē tattha
jiṇamandirammi sammaṁ pūittā vandiō bhayavaṁ // SurSuCa.83

diṭṭhaṁ jiṇinda ṇhavaṇaṁ kīrantaṁ bhattijuttakhayarēhiṁ
vittappāyē nhavaṇē niyapariyaṇasañjuyā ahayaṁ // SurSuCa.84

ārụ̄dhā rahapavarē valiyā nayarassa abhimuhā jāva
ummiṭṭhō nayarāō nīhariō karivarō tāva // SurSuCa.85

taṁ daṭṭhuṁ saṁmuhamintaṁ turayā maha rahavarassa uttaṭṭhā
ummaggēṇa payaṭṭhā bhaggō sō sandaṇō tāhē // SurSuCa.86

bhūmīē ahaṁ paḍiyā mucchāē vigayacēyaṇā jāyā
tēṇa paraṁ jaṁ jāyaṁ piyayama! tamahaṁ na jāṇāmi // SurSuCa.87

navaraṁ diṭṭhō si tumaṁ vīyantō niyayaüttarīēṇa
daṭṭhūṇa tumaṁ jāō garuō hiyayammi āṇandō // SurSuCa.88


[p. 270]
tattō majjha vigappō piyayama! ēsō maṇammi sañjāō
ēyaṁ taṁ sañjāyaṁ kēvaliṇā jaṁ tayāiṭṭhaṁ // SurSuCa.89

puvvabhavasaṅgaō sō tā nūṇaṁ ēsa vallahō majjha
ramaï ya imammi diṭṭhī maṇaṁ ca āṇandamuvvahaï // SurSuCa.90

amaēṇava saṁsittaṁ diṭṭhammi imammi maha sarīrampi
viyasiyanayaṇō ēsōvi dīsaē sāṇurāgōvva // SurSuCa.91

tā maha pāṇapiō sō avassamēsotti jāva cintēmi
tāva ya pariyaṇasahiyā samāgayā tattha maha dhāī // SurSuCa.92

abhinandiūṇa tīē āpuṭṭhō tāhiṁ piyayama! tumanti
vaccamō niyanayarē ussūraṁ vaṭṭaē jēṇa // SurSuCa.93

ēvaṁ bhaṇiuṁ caliyā tattō ya maē vicintiyaṁ ēyaṁ
punnēhiṁ piō diṭṭhō iṇhiṁ na caēmi chaḍḍēuṁ // SurSuCa.94


[p. 271]
ēyassa vayaṇapaṅkayapalōyaṇaṁ mōttu maha imā diṭṭhī
paṅkanibuḍḍā dubbalagāivva na sakkaē gantuṁ // SurSuCa.95

aviya ēvaṁvihē muhuttē nayaṇajuyaṁ milaï kassavi jaṇassa
hatthivva pakakhuttō dukkhuttāraṁ daḍhaṁ hōi // SurSuCa.96

ēsā vi majjha dhāī caliyā ēyaṁ pamōttu maṇadaïyaṁ
lajjāē vajjariuṁ ahampi sakkēmi nō kimpi // SurSuCa.97

tā majjha imaṁ juttaṁ giṇhāmi imassa kiñci ābharaṇaṁ
taṁ ciya palōiūṇaṁ jēṇa maṇaṁ nivvuiṁ kuṇaï // SurSuCa.98

maṇavallahēṇa ēēṇa virahiyā niyamihammi sampattā
taṁ cēva pulaïūṇaṁ sandhīrissāmi niyahiyayaṁ // SurSuCa.99

annaṁ ca kila ēsa itthirūvō pāṇiggahaṇammi kaṇagamālāē
ēhī, tattha ya hōhī puṇōvi kila daṁsaṇaṁ imiṇā // SurSuCa.100


[p. 272]
iya taïyā kēvaliyā āiṭṭhaṁ majjha tēṇa ēyassa
taṁ cēva ya ābharaṇaṁ sābhinnāṇaṁ tahiṁ hōhī // SurSuCa.101

ēvaṁ vicintiūṇaṁ muddārayaṇaṁ tu tumha hatthāō
gahiyaṁ vallaha! taïyā niyayā ya samappiyā muddā // SurSuCa.102

piyakaraphāsapavittaṁ parihittā tampi gurupamōēṇa
caliyā valantagīvā sapariyaṇā nayarasaṁmuhiyā // SurSuCa.103

aha dhāriṇināmāē kannē hōūṇa majjha ullaviyaṁ
ēyaṁ kēvalivayaṇaṁ nivvaḍiyaṁ tāva ikkaṁ tu // SurSuCa.104

tā ēsa dēvajīvō puvviṁ jō āsi tujjha vallahaō
ēvaṁ tīē bhaṇiē sarōsamēvaṁ maē bhaṇiyaṁ // SurSuCa.105

huṁ huṁ diṭṭhā si tumaṁ dhāriṇi! avasarasu diṭṭhimaggāō
ēvaṁvihamaṇibaddhaṁ jā jampasi amha puraütti // SurSuCa.106


[p. 273]
iṇhiṁ na vallahō kiṁ puvvaṁ jaṁ āsi majjha vallahaō
īsiṁ hasiūṇa taō kayañjalī dhāriṇī bhaṇaï // SurSuCa.107

piyasahi! khama avarāhaṁ savvamasaccaṁ imaṁ maē bhaṇiyaṁ
jaha puvvaṁ taha ahuṇāvi vallahō cēva tuha ēsō // SurSuCa.108

kiṁ puṇa bhaṇāmi saccaṁ jaï daïō kīsa ujjhiuṁ caliyā?
tā mā piyasahi! rūsasu ghaḍaï ciya maha imaṁ vayaṇaṁ // SurSuCa.109

ēmāi bahuvigappaṁ sahāsavayaṇāi tīi sañjuttā
pattā gihammi kamasō atthamiō tāva sūrōvi // SurSuCa.110

aha tīē dhāriṇīē jāisaraṇāisayalavuttantō
kahiō maha māūē taṁ sōūṁ harisiyā ēsā // SurSuCa.111

tīēvi savvaṁ kahiyaṁ maha piuṇō asaṇivēganāmassa
tattō ya harisiēṇa vajjariyaṁ tēṇa ēvaṁ tu // SurSuCa.112


[p. 274]
āsi maha garuyacintā dhūyā jaṁ purisavēsiṇī jāyā
na ya icchaï kiñci varaṁ kahamēyamahaṁ karissāmi? // SurSuCa.113

sundaramēyaṁ jāyaṁ jāīsaraṇaṁ imīē jaṁ jāyaṁ
amhaṁ ciya abbhudaō abbhudaō ubbhinnē pāṇiyaṁ paḍiyaṁ // SurSuCa.114

annaṁ ca purisēhiṁ majjha siṭṭhaṁ hatthibhaē jēṇa mōiyā ēsā
sō bhāṇumaïputtō cittagaī nāma varakumarō // SurSuCa.115

tassēva dēmi ēyaṁ jaï icchā atthi tammi ēāē?
tattō campagamālā harisiyacittā imaṁ bhaṇaï // SurSuCa.116

jōgo cciya sō kumarō imāi pavarāi majjha dhūyāē
ēīēvi sañjāō aïguruō tammi aṇurāō // SurSuCa.117

kintu nisuṇēsu sāmiya! rannō kaṇagappahassa ēyassa
bhāṇugaïṇō ya raṇṇō parōpparaṁ garuyavēranti // SurSuCa.118


[p. 275]
jalaṇappahakajjēṇaṁ, suppasiddhaṁ cēva tumha ēyanti
tā kaha ēhī ihaïṁ cittagaī pāṇigahaṇatthaṁ? , // SurSuCa.119

dhūyā saṁyavarā jaï pēsijjaï tammi cēva nayarammi
ēvaṁ na hōi piyayama! āṇandō majjha hiyayassa // SurSuCa.120

jaō ēsā ēkkā dhūyā vallahiyā tā imīē vīvāhaṁ
jaha navi pēcchāmi ahaṁ tā kiṁ maha jīviēṇanti? // SurSuCa.121

ēvaṁ campagamālā maha jaṇaṇī jāva tattha ullavaï
tāva ya candaṇanāmō maha bhāyā āgaō bhaṇaï // SurSuCa.122

kiṁ acchaha vīsatthā tumhē iha tāya! nivvicintatti
ēyaṁ nayaraṁ tāva ya savvampi hu āulībhūyaṁ // SurSuCa.123

tattō bhaṇiyaṁ piuṇā kēṇa va kajjēṇa putta! jāṇāsi?
aha candaṇēṇa bhaṇiyaṁ iya vattā tāva nayarammi // SurSuCa.124


[p. 276]
kila kaṇagappaharannō jiṇabhavaṇē landhiyammi kuddhēṇa
vijjāṇaṁ avahārō vihiō dharaṇindanāmēṇa // SurSuCa.125

jalaṇappahassa siddhā rōhiṇināmā kila 'jja vijjatti
tassa ya bhayāu naṭṭhō rāyā kaṇagappahō tāva // SurSuCa.126

sirigandhavāhaṇassa u khayarappahāṇassa sō gaō saraṇaṁ
tavvirahē puramēyaṁ sayalampi hu āulībhūyaṁ // SurSuCa.127

jalaṇappahabhayabhīyā savvēvi hu nāyarā palāyanti
mōttūṇa imaṁ nayaraṁ vayanti avarāvarapurēsu // SurSuCa.128

ēvaṁ ca ṭhiē amhampi tāya! iṇhiṁ visēsaō hōi nāsiyavvanti
kaṇagappahassa rannō pavarō mantī jaō tāō // SurSuCa.129

ēvaṁ ca puttavayaṇaṁ sōūṇaṁ tāhi asaṇiyavēgēṇa
āṇattā niyapurisā sañjatti kuṇaha gamaṇatthaṁ // SurSuCa.130


[p. 277]
vijjāē varavimāṇaṁ viuvviyaṁ tāhiṁ majjha jaṇaēṇa
ārōviyaṁ ca savvaṁ gharasāraṁ tattha purisēhiṁ // SurSuCa.131

ēvaṁ ca majjha piyayama! dhāriṇīnāmāē sāhiyaṁ savvaṁ
ahamavi tammi vimāṇē ārụ̄dhā pariyaṇēṇa samaṁ // SurSuCa.132

tattō ya taṁ vimāṇaṁ uppaïyaṁ khaggasāmalaṁ gayaṇaṁ
vēgēṇa ya sampattaṁ gaṅgāvattammi nayarammi // SurSuCa.133

kaṇagappahassa rannō āvāsē tattha taṁ samōinnaṁ
aha gandhavāhaṇēṇavi uciyapavittī kayā tassa // SurSuCa.134

ēvaṁ gaṅgāvattē kaïvayadivasāṇi jāva acchāmi
hiyaēṇa cintayantī piyayama! tuha daṁsaṇōvāyaṁ // SurSuCa.135

aviya pēcchissaṁ kaïya ahaṁ kaïyā maha tēṇa saṅgamō hōhī
kaïyā vīvāhadiṇaṁ hōhī taṁ kaṇagamālāē? // SurSuCa.136


[p. 278]
ēmāi bahuvigappaṁ cintēmāṇī ahōnisaṁ tattha
rayaṇīēvi nō niddaṁ lahāmi tuha nāha! virahammi // SurSuCa.137

annadivasammi bhāyā campagamālāē majjha jaṇaṇīē
amiyagaī tattha purē samāgaō rāyakajjēṇa // SurSuCa.138

daṭṭhūṇa asaṇivēgaṁ aha sō sañjāyapaharisō bhaṇaï
sirigandhavāhaṇēṇaṁ rannā bahumāṇapuvvaṁ tu // SurSuCa.139

nahavāhaṇassa kajjē vimaggiyā ajja kaṇagamālatti
saharisavayaṇēṇa maēvi tassa dinnā imā bhadda! // SurSuCa.140

[yugmam]
ēīē pañcamīē vivāhalaggaṁ nirūviṁya tīē
niyabandhavajuttēṇaṁ āgantavvaṁ tahiṁ tumaē // SurSuCa.141

aha bhaṇaï asaṇivēgō sayamēva ya tattha gantumuciyamha
tumha vayaṇāō sampaï visēsaō hōi gantavvaṁ // SurSuCa.142


[p. 279]
kintu nisuṇēsu kāraṇamamhaṁ gamaṇaṁ na hōi jaha uciyaṁ
kaṇagappahassa raṇṇō vaṭṭaï visamā dasā jēṇa // SurSuCa.143

ēkkaṁ vijjāchēō rajjabbhaṁsō ya niyapuriccāō
tā tammi sasōgammi kaha gamaṇaṁ hōi maha uciyaṁ? // SurSuCa.144

jē duhiyammi na duhiyā āvayapattē biijjayā nēva
pahuṇō na tē u bhiccā dhuttā paramatthaō nēyā // SurSuCa.145

ētthatthē tā sampaï nibbandhō tē na hōi kāyavvō
tuha bhagiṇī puṇa ēhī laggadiṇē āulā jaïvi // SurSuCa.146

amiyagaī bhaṇaï taō pēsēhi piyaṅgumañjariṁ tāva
ēīē kaṇagamālā acchaï ukkaṇṭhiyā jēṇa // SurSuCa.147

tattō jaṇaēṇa ahaṁ paṭṭhaviyā māulēṇa saha ēttha
pattā ya kamēṇa ihaṁ miliyā tō kaṇagamālāē // SurSuCa.148


[p. 280]
ēvaṁ piyayama! ahayaṁ māulayagihammi ēttha āyāyā
cintēmi kaïya hōhī laggadiṇaṁ majjha puṇṇēhiṁ? // SurSuCa.149

jattha maē daṭṭhavvō sō hu jaṇō jīviyāō abbhahiō
ēvaṁ cintētīē samāgayā pañcamī ēsā // SurSuCa.150

jāva ya kamēṇa vattē pāṇiggahaṇammi tāhē pikkhaṇaē
nahavāhaṇassa puraō pāraddhē cintiyaṁ hi maē // SurSuCa.151

ēsā hu kaṇagamālā sahijaṇamajjhammi dīsaï niviṭṭhā
sō maha maṇavallahaō na kōvi iha dīsaē tā kiṁ? // SurSuCa.152

kēvaliṇō taṁ vayaṇaṁ hōjjā aliyaṁ tu maha aünnēhiṁ
nahi nahi, avaradīsāē avi uggamaï ravī kahavi // SurSuCa.153

payalijja va mērugirī palayaṁ gacchējja udahiṇō savvē
na ya kēvaliṇā bhaṇiyā bhāvā iha annahā honti // SurSuCa.154


[p. 281]
tā kiṁ nu kaṇagamālā ahavā sō hiyayavallahō majjha?
daṁsiya muddārayaṇaṁ karēmi nīsaṅkiyaṁ ēyaṁ // SurSuCa.155

ēvaṁ vicintiūṇaṁ samāgayā tāhi tujjha pāsammi
muddārayaṇasamēō niyayakarō daṁsiō tāhē // SurSuCa.156

tattō piyayama! tumaē muddāsahiyammi daṁsiē hatthē
ēsō sō maha daïutti paccaō jhatti upannō // SurSuCa.157

pēccha kaha ēsa ēvaṁ kāūṇavi vigayasayalaāsaṅkō
ciṭṭhaï, kiṁ navi bīhaï nahavāhaṇarāyaüttassa? // SurSuCa.158

kiñci uvāyaṁ tāhiṁ karēmi ēyassa mōyaṇaṭṭhāē
ēvaṁ vicintiūṇaṁ vañciya taṁ sahiyaṇaṁ savvaṁ // SurSuCa.159

kavaḍēṇa maē sāmiya! samāṇiō iha asōgavaṇiyaē
taṁ jaṁ tumaē puṭṭhaṁ taṁ savvaṁ sāhiyaṁ ēyaṁ // SurSuCa.160

[yugmam]

[p. 282]
aviya jaïvi hu kannā piyayama! sajjhasabhariyā na sakkaē kahavi
maṇavallahassa puraō ēkkampi hu vayaṇamullaviuṁ // SurSuCa.161

tahavi maē savisēsaṁ ṇiyacariyaṁ sāhiyaṁ imaṁ jamhā
jāīsaraṇaguṇēṇaṁ pariciya iva bhāsasi tumanti // SurSuCa.162

[yugmam]
bhō cittavēga! ēvaṁ tīē vayaṇaṁ nisamma sahasatti
mucchāviramē majjhavi jāīsaraṇaṁ samuppannaṁ // SurSuCa.163

sambhariyaṁ savvampi hu maēvi puvvōiyaṁ niyañcariyaṁ
aha tīē saṁlattaṁ piyayama! kiṁ iṇhi kāyavvaṁ? // SurSuCa.164

tattō ya maē bhaṇiyaṁ viyāṇiyaṁ kulaharaṁ tu tē suyaṇu!
tā vacca tumaṁ gēhaṁ ahamavi ittō palāissaṁ // SurSuCa.165

paḍiyā hu kaṇagamālā maḍḍāē majjha ēttha vāvīē
kalayalapuvvaṁ ēvaṁ sāhijjasu sayalalōyassa // SurSuCa.166


[p. 283]
ēvaṁ kaē na kassa vi āsaṅkā hōi cittavēgammi
nāhavāhaṇāō ēvaṁ vimōiō hōi varamittō // SurSuCa.167

annaṁ ca nisuyaṁ ca maē sundari! suranandaṇapuravarammi āgamma
jalaṇappahēṇa puṇaravi ahiṭṭhiyaṁ niyayarajjanti // SurSuCa.168

vaḍiyaṁ ca puravaraṁ taṁ rannā saṁmāṇiō ya puralōō
tā tattha ahaṁ gantuṁ āṇāvissāmi tuha jaṇagaṁ // SurSuCa.169

jalaṇappahōvi rāyā pēkkhissaï puvvagaüravēṇēva
tattha tumaṁ pariṇissaṁ ammāpīīṇaṇunnāyā (nnāō?) // SurSuCa.170

ēvaṁ ca kaē vallahi! salāhaṇijjaṁ tu hōi savvampi
annaha puṇa vihiyammi ubhayakulaṁ maïliyaṁ hōi // SurSuCa.171

tattō ya tīē bhaṇiyaṁ jamiha tumaṁ kiñci āṇavēsi maē
taṁ savvaṁ kāyavvaṁ navaraṁ piya! suṇasu vinnattiṁ // SurSuCa.172


[p. 284]
jīviyasandēhēṇaṁ kahavi maē ajja nāha! sampattō
mōttūṇa tumaṁ iṇhiṁ katthavi sakkēmi nō gantuṁ // SurSuCa.173

tāvacciya maha jīyaṁ jāva tumaṁ nayaṇagōyarē vasasi
tuha daṁsaṇarahiyā puṇa jhatti ya pāṇēhiṁ muñcāmi // SurSuCa.174

jampi nimisanti nayaṇā ēttiyamēttampi dūsahaṁ mannē
kiṁ puṇa jaṁ bahudivasē tuha virahē nāha! acchissaṁ? // SurSuCa.175

tā nāha! jattha vaccasi aṇugantavvaṁ maēvi tatthēva
ēvaṁ ca ṭhiē kajjē jaṁ kāyavvaṁ tayaṁ bhaṇasu // SurSuCa.176

annaṁ ca saṭṭhāṇē pattāē pāṇiggahaṇaṁ bhavissaī majjha
ēvaṁvihaāsāē sagihaṁ vaccāmi jaï nāha! // SurSuCa.177

ēttō ya majjha jaṇaō bhaṇiōvi hu jaï na vaccaī kahavi
jalaṇappahēṇa rannā, kaṇagapahaṁ mōttu niyanayarē // SurSuCa.178


[p. 285]
tā maha kā hōjja gaī tumaē saha daṁsaṇaṇampi na hu hōjjā
acchaü pāṇiggahaṇaṁ dūre cciya maha maṇāṇandaṁ // SurSuCa.179

[tisr̥bhiḥ kulakam]
tā kiṁ bahuṇā vallaha! mēllāmi tumaṁ na tāva hatthāō
annaṁ jaṁ kāyavvaṁ taṁ ciya maha āṇavēsutti // SurSuCa.180

bhō cittavēga! ēvaṁ tīē bhaṇiē maēvi saṁlattaṁ
jaï ēvaṁ tā sundari! sigdhaṁ paüṇā bhavēsutti // SurSuCa.181

viyalaï jāva na rayaṇī pēkkhaṇagakkhittamāṇasō jāva
nahavāhaṇapamuhō iha lōgō, tā vaccimō suyaṇu! // SurSuCa.182

bhaṇiyaṁ ca tīē ēsā paüṇā ciṭṭhāmi nāha! tuha puraō
tattō uppaïō haṁ sahasā gayaṇammi saha tīē // SurSuCa.183

jāva ya kittiyamēttaṁ khēttaṁ vaccāmi vallahāi saha
tāva ya tīē bhaṇiyaṁ udarē pīḍā mamaṁ jāyā // SurSuCa.184


[p. 286]
thakkaṁ savvasarīraṁ hiyaē sūlaṁ sudūsahaṁ ēi
tā sāmi! kuṇa parittaṁ sakkēmi na gantumahamiṇaṁhiṁ // SurSuCa.185

tattō ya maē bhaṇiyaṁ sundari! sukumāladēhiyā taṁ si
rattīē nēva suttā vāyaï aïsīyalō vāō // SurSuCa.186

tēṇa tuha udarapīḍā jāyā tā mā karēhisi visāyaṁ
paüṇīkarōmi sigghaṁ ōyariuṁ iha niuñjammi // SurSuCa.187

ēvaṁ bhaṇamāṇō haṁ ōyariō ēttha vaṇaniuñjammi
ēttha nivāē daïyā pavēsiyā kayaligēhammi // SurSuCa.188

ghasiūṇa araṇikaṭṭhaṁ aggī pajjāliō maē pacchā
saṁsēviyaṁ sarīraṁ bahuhā tattō maē bhaṇiyaṁ // SurSuCa.189

jāyā satthasarīyā sundari! vaccāmu iṇhi niyaṭhāṇaṁ
tattō ya tīē bhaṇiyaṁ piyayama! ēvaṁ karēmotti // SurSuCa.190


[p. 287]
ēvaṁ dōvi jaṇāiṁ nīhariyāiṁ tu kayaligēhāō
bhō cittavēga! tattō diṭṭhō sahasā tumaṁ ēttha // SurSuCa.191

ēsā hu kaṇagamālābhagiṇī u piyaṅgumañjarīnāmā
tuha uvayārakalāō sampattā mitta! ēvanti // SurSuCa.192

taṁ jaṁ tumaē puṭṭhaṁ taṁ savvaṁ sāhiyaṁ maē ēyaṁ
bhō suppaïṭṭha! ēvaṁ vajjariyaṁ cittagaïṇā ō // SurSuCa.193

tattō ya maē bhaṇiyaṁ nigghiṇahiyaō na atthi maha sarisō
jēṇa sakajjaraēṇaṁ pavēsiō mitta! visamammi // SurSuCa.194

tuha puṇa mahāṇubhāvattaṇēṇa parakajjakaraṇanirayassa
abhivañchiyatthasiddhī niyapunnapabhāvaō jāyā // SurSuCa.195

tā mitta! tuha saricchō nikkāraṇavacchalō jaē nannō
aïdullahōvi jēṇaṁ daïyāē samāgaō vihiō // SurSuCa.196


[p. 288]
taha jīviyampi dinnaṁ tumaē maha ērisaṁ karintēṇa
tā mitta! tumaṁ mōttuṁ ubagārī natthi annotti // SurSuCa.197

tattō ya cittagaïṇā bhaṇiyaṁ kiṁ uvakayaṁ maē tujjha?
taṁ cēva kayaṁ sukayaṁ pariṇāmē sundaraṁ jamiha // SurSuCa.198

muharasiyaṁ pariṇāmē ya dāruṇaṁ sajjaṇā na saṁsanti
uvagāraṁ visamīsiyabhōyaṇadāṇaṁva khuhiyassa // SurSuCa.199

ēyassavi maha sundara! paḍihāsaï na sundarō pariṇāmō
nahavāhaṇō hi jēṇaṁ vijjābaladappiō caṇḍō // SurSuCa.200

dārāvahāravēraṁ aïgaruyaṁ handi! ēttha lōyammi
tā bhadda! tumaṁ cintasu nitthārō kaha ṇu rāyāō? // SurSuCa.201

tattō ya maē bhaṇiyaṁ vicintiēṇaṁ tu ēttha kiṁ bahuṇā?
taṁ cēva kiñci hōhī jaṁ diṭṭhaṁ mama punnēhiṁ // SurSuCa.202


[p. 289]
aïdullahāvi hu maē sampattā vihivasēṇa jaha ēsā
annampi sundaraṁ taha! hōhī bhaviyavvayādiṭṭhaṁ // SurSuCa.203

bhaṇaï taō cittagaī ēvaṁ ēyaṁ tu nicchayamaēṇa
tahavi hu na hōi juttā ēsā pāyappasāraṇiyā // SurSuCa.204

tattō ya maē bhaṇiyaṁ ēvaṁ tu vavatthiyammi kajjammi
jaṁ kāyavvaṁ sampaï taṁ cēva ya ittha sāhēsu // SurSuCa.205

bhaṇaï taō cittagaī palāyaṇaṁ cēva sampayaṁ uciyaṁ
niyanayarammivi gamaṇaṁ sampaï uciyaṁ na hōitti // SurSuCa.206

mahaīṁ vēlā vaṭṭaï acchantāṇaṁ imammi ṭhāṇammi
tā mā karēsu iṇhiṁ kālakkhēvaṁ mahābhāga! // SurSuCa.207

taha kahavi hu kāyavvaṁ sarīrahāṇī na hōi jaha mitta!
suranandaṇammi nayarē ahampi ēttō gamissāmi // SurSuCa.208


[p. 290]
jalaṇappahēṇa samayaṁ ca saṅgayaṁ kaṭṭu asaṇivēgassa
tēṇa viinnaṁ ēyaṁ pariṇēssaṁ puvvabhavadaïyaṁ // SurSuCa.209

bhō suppaïṭṭha! ēvaṁ bhaṇiūṇa piyaṅgumañjarīi samaṁ
cittagaī uppaïō pattō ya kamēṇa saṭṭhāṇaṁ // SurSuCa.210

tattō tamāladalasāmalammi gayaṇē ahampi appaïō
bhō suppaïṭṭha! sahiō daïyāē kaṇagamālāē // SurSuCa.211

navaviyasiyaaravindavindasañchannasacchasalilāiṁ
pulaēntō viulasarōvarāiṁ varahaṁsakaliyāiṁ // SurSuCa.212

phalabharaviṇamiyasāhāsahassasōhantasāhisahiyāiṁ
picchantō girivaranijjharāiṁ kayakōilaravāiṁ // SurSuCa.213

kiṁnarasuramihuṇa 'ddhāsiyāiṁ siyakantakantikaliyāiṁ
laṅghantō rammāiṁ girivaragurusāṇusiharāiṁ // SurSuCa.214


[p. 291]
bahuvihavāvāraparāyaṇēṇa sahiyāi khayaralōēṇa
pēcchantō gāmāiyaṁ pamuiyanaranāripunnāiṁ // SurSuCa.215

dakkhiṇadisāmuhō haṁ vaccāmi kamēṇa jāva gahaṇammi
dūrāō tā diṭṭhaṁ taḍillayāsacchahaṁ kiñci // SurSuCa.216

taṁ daṭṭhu maē bhaṇiyaṁ kiṁ mannē ērisaṁ imaṁ daïē!
dīsaï aïtēillaṁ ēntaṁ amhāṇa saṁmuhayaṁ // SurSuCa.217

bhaṇiyaṁ ca tīē piyayama! vijjū ukkā va tāva navi hōī
thirabhāvāō, navaraṁ hōjja surō suravimāṇaṁ vā // SurSuCa.218

bhō suppaïṭṭha! ēvaṁ ullavamāṇāṇa amha sahasatti
bhāsurasarīradhārī samāgaō suravarō ēkkō // SurSuCa.219

namiō ya bhaṇaï ēsō avi kusalaṁ tumha cittavēgatti?
pariyāṇasi bhadda! mamaṁ navatti, tattō maē bhaṇiyaṁ // SurSuCa.220


[p. 292]
jāṇāmi kampi dēvaṁ sāmannēṇaṁ, visēsaō na puṇō
bhaṇiyaṁ surēṇa tattō cirapariciyamavi na yāṇēsi // SurSuCa.221

viṇayapaṇaēṇa bhaṇiyaṁ iha jammē paricaō na tāvatthi
jaï navaraṁ annabhavē tumaē saha maha mahābhāga! // SurSuCa.222

navaraṁ tumammi diṭṭhē diṭṭhī āṇandiyā maṇaṁ muiyaṁ
jāṇāmi tēṇa kōvi hu puvvabhavē āsi sambandhō // SurSuCa.223

ēvaṁ ca maē bhaṇiē payaḍīkāuṁ phurantatēillaṁ
vajjaraï suravarō sō mitta! maṇiṁ gēṇha ēyanti // SurSuCa.224

maṇiṇō samappaṇatthaṁ samāgaō suyaṇu! tuha samīvammi
tamhā visaharamahaṇaṁ gēṇhasu pavaraṁ maṇiṁ ēyaṁ // SurSuCa.225

tattō ya maē bhaṇiyaṁ suravara! vajjarasu tāva maha ēyaṁ
nikkāraṇā pavittī na hōi jaṁ uttamā binti // SurSuCa.226


[p. 293]
tā kēṇa kāraṇēṇaṁ majjha samappēsi divvamaṇimēyaṁ?
puvvabhavē sambandhō tumaē saha āsi kō majjha? // SurSuCa.227

tattō surēṇa bhaṇiyaṁ patthāvō vittharassa na hu ēsō
sayalā ' 'vayāviṇāsaṁ gēṇhasu ēyaṁ maṇiṁ tāva // SurSuCa.228

bhaṇiyaṁ ca maē kiñciha majjha kattōvi āvayā hōhī
tavvigamatthaṁ suravara! jēṇa samappēsi maṇimēyaṁ? // SurSuCa.229

bhaṇiyaṁ surēṇa sundara! tuha cariyaṁ savvamēva vijjāē
pannattīē siṭṭhaṁ nahavāhaṇarāyataṇayassa // SurSuCa.230

daïyāvahārakuviō amarisaphuraphurantaaharullō
bahunahayarapariyariō tujjha vahaṭṭhāē sañcaliō // SurSuCa.231

tujjha aṇumaggalaggō āsannō cēva vaṭṭaï iyāṇiṁ
tattā jīvantayarī hōhī tuha āvayā garuī // SurSuCa.232


[p. 294]
ēyassa pabhāvāō nittharihisi āvaï subhīmampi
tā giṇha imaṁ sundara! divvamaṇiṁ pāṇarakkhaṭṭhā // SurSuCa.233

bandhasu nijuttimaṅgē guttaṁ kuntalakalāvamajjhammi
nahavāhaṇavijjāṇaṁ paḍighāyasamatthamaccatthaṁ // SurSuCa.234

jaï puṇa kahavi hu uvasamaï nēya tavvihiyavēyaṇānivahō
tā maṇijalēṇa dēhaṁ siñcēyavvaṁ payattēṇa // SurSuCa.235

ēvaṁ vihiē hōhisi paṇaṭṭhaviyaṇō puṇaṇṇavasarīrō
tā ēsa maṇī sayayaṁ saṁnihiō bhadda! kāyavvō // SurSuCa.236

sayamēva ahampi tumaṁ sundara! rakkhēmi tāō khayarāō
navaraṁ samucchugō haṁ aïgaruyapaōyaṇavasēṇa // SurSuCa.237

tā taṁ paōyaṇamahaṁ jhaḍitti sampāḍiūṇa ēhāmi
kāhāmi sayalasutthaṁ mā kāhisi annahābhāvaṁ // SurSuCa.238


[p. 295]
annaṁ ca tēṇa samayaṁ vijjābaladappiēṇa khayarēṇa
mā kāhisi saṅgāmaṁ garuō vijjāhi tuha jaṁ sō // SurSuCa.239

aïdukkaraṁ hi jaïvi hu ēyaṁ purusāhimāṇajuttāṇaṁ
kāraṇavasēṇa tahavi hu juddhārambhō na kāyavvō // SurSuCa.240

jaṁ tēṇa samaṁ jujjhē avassa tuha hōi pāṇacāutti
tā maha vayaṇāu tumē vārahaḍī nēva kāyavvā // SurSuCa.241

kiñca saṅkuiya kēsarī jaṁ uppaïumaṇō gayassa vahaṇaṭṭhā
sōṇḍīrattaṁ kiṁ tattiēṇa uvahāsayaṁ lahaï? // SurSuCa.242

laddhāvasarō pacchā sāhiyavijjō karijjaṁ jaṁ ruiyaṁ
jhāḍapaliyañcaṇēṇavi turiyagaī sigghaō cēva // SurSuCa.243

kiṁ bahuṇā? ēso cciya divvamaṇī mandapabhāvāō tassa vijjāō
kāhī, kiṁ tuha kajjaṁ sasarīrāyāsakaraṇēṇa? // SurSuCa.244


[p. 296]
ēvaṁ surēṇa bhaṇiē kāūṇaṁ añjaliṁ payattēṇa
vihiyapaṇāmēṇa maē bhaṇiyaṁ jaṁ āṇavēsitti // SurSuCa.245

bahumāṇapuvvayaṁ aha divvamaṇī suravarēṇa maha sīsē
baddhō niyahatthēṇaṁ sarīrakkhā ya vihiyatti // SurSuCa.246

baddhē maṇimmi sahasā garuyapamōō maṇammi sañjāō
bhō suppaïṭṭha! naṭṭhaṁ bhaya asēsaṁ sarīrāō // SurSuCa.247

sambhāsēuṁ hayagurubhayaṁ nēhasāraṁ mamaṁ sō kantājuttaṁ vivihavayaṇālāvasambhāsaṇāē
tattō dittībhariyagayaṇō nijjiyāṇaṅgarūvō dēvō pattō turiyagamaṇō jhatti addaṁsaṇanti // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï divvamaṇisamappaṇotti nāmēṇa
surasundarīkahāē sattamaō varaparicchēō 1750 // SurSuCa.1750



---------------------------------------------------------------------

[p. 297]
[aṣṭamaḥ paricchēdaḥ]

ahayampi taō dakkhiṇadisāmuhō saha piyāē sañciliō
cintēmi ya kiṁ kāhī khayarō nahavāhaṇō iṇhiṁ? // SurSuCa.1

kayasurarakkhassa mahaṁ bahuvijjādappiōvi sō khayarō
na hu sakkissaï kāuṁ avayāraṁ garuyarōsōvi // SurSuCa.2

ahavā kiṁ maha imiṇā vicintiēṇēha phaggubhūēṇa
hōhī kiñci mamaṁ ciya jaṁ diṭṭhaṁ pucvakammēhiṁ // SurSuCa.3

divvamaṇiṇō pabhāvā saṁnijjhēṇaṁ ca tahaya dēvassa
punnāṇubhāvasarisaṁ hōhī bhaviyavvayādiṭṭhaṁ // SurSuCa.4

ēmāibahuvigappē cintēmāṇō vayāmi jā tattha
tāva ya maha daïyāē bhaṇiyaṁ bhayavēvirataṇūē // SurSuCa.5


[p. 298]
hā nāha! kōvi ēsō dīsaï ēntō 'ṇumaggamamhāṇaṁ
vijjāharapariyariō mannē nahavāhaṇō hōhī // SurSuCa.6

tā piya! kimpi uvāyaṁ cintasu pīḍā na hōī jaha tumha
ahayampi virahagurudukkhabhāiṇī jaha na hōmitti // SurSuCa.7

valiyaggīvaṁ tattō pulōiūṇaṁ maïvi saṁlattaṁ
ēmēva kīsa sundari! garuyavisāyaṁ samuvvahasi? // SurSuCa.8

jaï tā atakkiōvi hu ējja imō khayaravindapariyariō
tā hōjja bhayaṁ garuyaṁ, vinnāē kiṁ bhayaṁ suyaṇu!? // SurSuCa.9

dēvēṇa cēva kahiyaṁ āgamaṇamimassa tujjha paccakkhaṁ
tā kiṁ ēyaṁ daṭṭhuṁ bhayāurā suyaṇu! sañjāyā? // SurSuCa.10

dēvassa divvamaṇiṇō pabhāvaō suyaṇu! sundaraṁ hōhī
mā mā kuṇasu visāyaṁ ēntaṁ daṭṭhūṇa ēyanti // SurSuCa.11


[p. 299]
annō na kōvi iṇhiṁ kāuṁ sakkijjaē uvāutti
ēsō jaṁ sigghagaī āsannō vaṭṭaï iyāṇiṁ // SurSuCa.12

dūrēvi na sakkijjaï ukkaḍavijjassa nāsiumimassa
kiṁ puṇa lōyaṇavisaē pattēhiṁ suyaṇu! amhēhiṁ // SurSuCa.13

tā hōu piē! kiñcivi jaṁ diṭṭhaṁ majjha puvvakammēhiṁ
navi kiñci sōiēṇaṁ iha labbhaï jīvalōgammi // SurSuCa.14

ēvaṁ ca maē bhaṇiē muñcantī thūlaaṁsuyapavāhaṁ
garuyabhayasōyataviyā sā bālā iya puṇō bhaṇaï // SurSuCa.15

hā! nāha! pāṇavallaha! hayavihiṇā pāvakāriṇī ahayaṁ
vaṁsassava phalasamaō tuha viṇāsāya vihiyatti // SurSuCa.16

jaï taïyā maṇavallaha! pāṇaccāō maē kaō hontō
tā kiṁ ērisagaruāvaīē taṁ nāha! nivaḍantō? // SurSuCa.17


[p. 300]
jaï gabbhāō paḍantā bālattē vāvi jaï mayā hontā
tā kiṁ majjha nimittē hōjja imā āvayā tujjha? // SurSuCa.18

ēsō muhamahurōvi hu parōpparaṁ amha garuyaaṇurāō
gabbhōvvavēsarāē jāō garuāvayāhēū // SurSuCa.19

iṇhiṁ ca tumaṁ sāmiya! kammaṁ avalambiūṇa khakkō si
āvayanivāraṇatthaṁ na cintasē kiñcivi uvāyaṁ // SurSuCa.20

tattō ya maē bhaṇiyaṁ mā sundari! kuṇasu kiñcivi visāyaṁ
aviyāriya kayakajjaṁ ērisayaṁ hōi naṇu suyaṇu! // SurSuCa.21

appabalaṁ ca parabalaṁ aṇavēkkhiya āḍhavēi jō kajjaṁ
avamāṇapāṇanāsaṁ avassa sō pāvaē purisō // SurSuCa.22

nīīē vaṭṭamāṇā maṇuyā na lahanti āvayānivahaṁ
suyaṇu! maē kā nīī tumaṁ harantēṇa vihiyatti? // SurSuCa.23


[p. 301]
vihiyaṁ rāyaviruddhaṁ aṇurāyaparavvasēhiṁ amhēhiṁ
tā iṇhiṁ āvayāē suyaṇu! visāō na kāyavvō // SurSuCa.24

kiñca ēvaṁ ṭhiēvi sundari! aṇukūlō kahavi jaï vihī hōi
tā āvayāvi amhaṁ pariṇamihī sampayattēṇa // SurSuCa.25

baliō hu imō sattū tāva ya sajjhō na purisagārassa
puvvabhavanimmiēhiṁ vārijjaï navari punnēhiṁ // SurSuCa.26

jaï tāva atthi punnaṁ kiṁ kajjaṁ suyaṇu! purisagārēṇa?
aha natthi kiñci punnaṁ vihalō tā purisagārōvi // SurSuCa.27

ēkkattō maha punnaṁ annattō dappiō imō sattū
pēcchāmō tā sundari! kassa jaō hōjja ēyāṇa? // SurSuCa.28

ēmāibahuvigappaṁ ullavamāṇō piyāē saha jāva
bhō suppaïṭṭha! pattō turiyagaī iha paēsammi // SurSuCa.29


[p. 302]
tāva ya turiyayaragaī pattō nahavāhaṇō maha samīvaṁ
rōsāyāsāsañjiyasōyajalōhaliyagaṇḍayalō // SurSuCa.30

bhaṇiyaṁ ca tēṇa rē! rē khayarāhama! kattha vaccasē inhiṁ?
ihaparalōyaviruddhaṁ ērisaṁ kammaṁ samāyariuṁ? // SurSuCa.31

[yugmam]
kāuṁ rāyaviruddhaṁ nāsantō kattha chuṭṭasē pāva!?
sūyārasālavaḍiō sasaüvvaṁ viṇassasē iṇhiṁ // SurSuCa.32

rē! rē! kēṇa balēṇaṁ ērisakammaṁ tumē samāyariyaṁ?
hariūṇa maha mahēlaṁ nāsantō kattha chuṭṭihisi? // SurSuCa.33

rē mūḍha! kēṇa dinnā tuha buddhī ērisā ahammēṇa?
ahavā kuviō daïvō purisaṁ kiṁ haṇaï laüḍēṇa? // SurSuCa.34

rē mūḍha! punnavajjiya! ummaggapayaṭṭa! naṭṭhamajjāya!
kuviō tujjha kayantō tēṇa tumē ērisaṁ vihiyaṁ // SurSuCa.35


[p. 303]
jēṇa balēṇaṁ ēyaṁ rāyaviruddhaṁ tumē samāyariyaṁ
taṁ kuṇasu iṇhi payaḍaṁ mā bhaṇihisi jaṁ na bhaṇiyanti // SurSuCa.36

ēsō tuha tikkhēṇa sīsaṁ chindāmi addhacandēṇa
jaï atthi pōrisaṁ kiñci hōsu tā jujjhasajjotti // SurSuCa.37

bhō suppaïṭṭha! ēvaṁ bhaṇiūṇaṁ tēṇa garuyarōsēṇa
āyaḍ̣dhiūṇa dhaṇuhaṁ mukkō maha saṁmuhō bāṇō // SurSuCa.38

aha sō dhaṇuhavimukkō vēgēṇāgamma majjha āsannē
āvaḍiuvva silāē valiō pacchāmuhō jhatti // SurSuCa.39

taṁ daṭṭhuṁ sō khayarō vimhiyahiyaō sasaṅkiō kiñci
khaṇamēgamacchiūṇaṁ iya vajjariuṁ samāḍhattō // SurSuCa.40

jaï kahavi khuddavijjāpabhāvaō maha sarō paḍikkhaliō
tahavi na chuṭṭasi iṇhiṁ aggēyāīṇa satthāṇa // SurSuCa.41


[p. 304]
ēvaṁ ca bhaṇantēṇaṁ tēṇaṁ āvāhiyāiṁ satthāiṁ
ahimantiya mantēhiṁ muñcaï ikkikkayaṁ kamasō // SurSuCa.42

aviya uṭṭhintaphuliṅgālaṁ phurantajālāsahassaṁvaliyaṁ
aggēyaṁ aïbhīmaṁ majjha vahaṭṭhāē paṭṭhaviyaṁ // SurSuCa.43

tampi hu maha āsannē maṇippabhāvāō hōumasamatthaṁ
pāsē sambhamiūṇaṁ vijjhāyaṁ jhatti tattō ya // SurSuCa.44

vāruṇavāyavvāiṁ paṭṭhaviyāiṁ kamēṇa satthāiṁ
tāṇivi maṇippabhāvā dūricciya maha vilīṇāiṁ // SurSuCa.45

aha tāṇi amōhāṇivi paḍihayasattīṇi daṭṭhu satthāṇi
jāō vicchāyamuhō rāyasuō vimhayakkhittō // SurSuCa.46

khaṇamēgamacchiūṇaṁ puṇōvi sō ērisaṁ samullavaï
rē khayarāhama! dappaṁ mā hu karijjāsi niyacinttē // SurSuCa.47


[p. 305]
maha mantassa pabhāvā vijjāē vāvi ōsahīē vā
ēmāiṁ satthāiṁ nihayapayāvāiṁ jāyāiṁ // SurSuCa.48

jaō mantēṇa va tantēṇa va hantuṁ sakkanti nēva ēyāiṁ
kintu nisuṇēsi kāraṇamētēhiṁ jaṁ na nihaō taṁ // SurSuCa.49

ēsō hu pāvakārī suhamaccūē na cēva jōggotti
tā duhamārēṇa imō mārēyavvō tumē kumara! // SurSuCa.50

iya majjha sikkhaṇatthaṁ haō tumaṁ nēva divvasatthēhiṁ
na uṇō tuha vijjāhiṁ hammaï sattīō ēēsiṁ // SurSuCa.51

[yugmam]
tā iṇhi maha na chuṭṭasi pāyālaṁ jaïvi pavisasē mūḍha!
mōrōvi ahava dhippaï hanta! taïjjammi uḍḍāṇē // SurSuCa.52

rē khayarāhama! iṇhiṁ kattō maha jāsi diṭṭhipahapaḍiō?
dduhamaccūē ēsō mārēmi tumaṁ na sandēhō // SurSuCa.53


[p. 306]
bhō suppaïṭṭha! ēvaṁ bhaṇiūṇaṁ garuyaabhinivēsēṇaṁ
nahavāhaṇēṇa nāgiṇivijjā āvāhiyā tattō // SurSuCa.54

bhīsaṇabhuyagēhiṁ khaṇēṇa vẹ̄dhiyaṁ uggavisaviyārēhiṁ
savvaṅgēsu baddhō sarāgajīvōvva kammēhiṁ // SurSuCa.55

tattō mahantaviyaṇā pāubbhūyā mamaṁ taō dēhaṁ
gayaṇāō nivaḍiō haṁ bhuyaṅgabhārēṇa bhūmīē // SurSuCa.56

viyaṇāē vibbhalaṅgō saṁvalitaruṇō imassa hiṭṭhammi
gayacēyaṇōvva jāō bhujaṅgasaṅghāyaübbaddhō // SurSuCa.57

sāvi maha pāṇadaïyā garuyaṁ daṭhṭhūṇa āvayaṁ majjhaṁ
aïdukkhiyā varāī rōyantā ghaggharasarēṇa // SurSuCa.58

hā ajjaütta! vallaha! ēya aṇatthassa kāriṇī ahayaṁ
hā pāviṭṭhā taïyā kiṁ na mayā mayaṇapacakkhaṁ // SurSuCa.59


[p. 307]
hā kaha majjhanimittē piyayama! aïgaruya āvayaṁ pattō
hā ajjaütta! iṇhiṁ tuha virahē natthi maha jīyaṁ // SurSuCa.60

bhō bhō dhaṇadēva! imaṁ sōuṁ khayarassa bhāsiyaṁ tassa
ētthantarammi ya mahaṁ ēsa vigappō samuppannō // SurSuCa.61

mahilāpalāvasaddō puvviṁ jō āsi iha maē nisuō
ēyadaïyāē nūṇaṁ sō hōhī kaṇagamālāē // SurSuCa.62

tattō ya purisasaddō tayaṇantaramēva jō maē nisuō
nahavāhaṇassa hōhī sō saddō ēyasattassa // SurSuCa.63

ahavā kiṁ maē imiṇā vicintiēṇaṁ tu tāva nisuṇēmi
jaṁ kiñci kahaï ēsō niyacariyaṁ cittavēgotti // SurSuCa.64

ēvaṁ vicintiūṇaṁ tattō dhaṇadēva! suṇiumāḍhattō
tavvayaṇamahaṁ savvaṁ aha sō ēvaṁ samullavaï // SurSuCa.65


[p. 308]
bhō suppaïṭṭha ēvaṁ vilavantā bahuvihaṁ sudukkhattā
nahavāhaṇēṇa nīyā majjha piyā kaṇagamālatti // SurSuCa.66

ahayampi taō dūsahavisaharakayavēyaṇāē vēvantō
daïyā viōyagurudukkhatāviō jāva ciṭṭhāmi // SurSuCa.67

bhō suppaïṭṭha! tāva ya tumampi iha āgaō paēsammi
tumaē maṇinīrēṇaṁ ēsō mēllāviō ahayaṁ // SurSuCa.68

[yugmam]
tā bhō tumaē dinnaṁ maha jīyaṁ ēttha natthi sandēhō
maṇiṇō ya pabhāvāō na ya ḍakkō duṭṭhasappēhiṁ // SurSuCa.69

annaha kaha maha jīyaṁ havijjaguruvēyaṇā paraddhassa
kīṇāsavayaṇasacchahabhīsaṇabhuyagēhiṁ gahiyassa // SurSuCa.70

taṁ jaṁ tumaē puṭṭhaṁ kēṇa tumaṁ ērisāē mahaīē
khittō si āvayāē taṁ savvaṁ sāhiyaṁ ēyaṁ // SurSuCa.71


[p. 309]
iya bhō dhaṇadēva! tayā sōuṁ khayarassa bhāsiyaṁ tassa
tattō ya maē ēyaṁ vicintiyaṁ niyayacittammi // SurSuCa.72

pēccha narā vibuhāvi hu aṇurāyaparavasā visayagiddhā
pāvinti āvayāō vivihāō ētthaṁ saṁsārē // SurSuCa.73

acchaü tā paralōgē ihēva pāvinti garuyadukkhāiṁ
rāgavimōhiyacittā kajjākajjaṁ ayāṇantā // SurSuCa.74

sārīramāṇasāṇaṁ dūsahadukkhāṇa kāraṇaṁ paḍhamaṁ
iha paralōē ghōrō rāgo cciya sayalajīvāṇaṁ // SurSuCa.75

rāgandhā iha jīvā dullahalōyammi gāḍhamaṇurattā
jaṁ vēinti asāyaṁ kattō taṁ handi! naraēvi? // SurSuCa.76

vallahaviōyataviyā asamañjasaciṭṭhiyāiṁ kuṇamāṇā
naraē nēraïyā iva niccaṁ ciya dukkhiyā honti // SurSuCa.77


[p. 310]
vahabandhamāraṇāiṁ lahanti rāgēṇa mōhiyā jīvā
vaccantti duggaīē sahanti vivihāiṁ dukkhāiṁ // SurSuCa.78

rāgō hi dukkharūvō rāgō ciya sayalaāvayāhēū
rāgaparaddhā jīvā bhamanti bhavasāgarē ghōrē // SurSuCa.79

tāva ciya paramasuhaṁ jāva na rāgō maṇammi uccharaï
handi! sarāgammi maṇē dukkhasahassāiṁ pavisanti // SurSuCa.80

ēmāi cintiūṇaṁ dhaṇadēva! maē imaṁ tu vajjariyaṁ
bhō cittavēga! iṇhiṁ mā kīraü kōvi sōgotti // SurSuCa.81

jaṁ ēsō saṁsārō ērisadukkhāṇa niyayaāvāsō
pattāē āvayāē tēṇa visāō na kāyavvō // SurSuCa.82

jaramaraṇarōgavallahaviōgabahulammi ēttha saṁsārē
jamhā sakammajaṇiyaṁ jāyaï jīvāṇa dukkhanti // SurSuCa.83


[p. 311]
tō bhaṇaï cittavēgō bhadda! visāō na kōvi maha annō
ēkacciya maha cintā kuṇaï maṇē dūsahaṁ dukkhaṁ // SurSuCa.84

sā kaha varaī hōhī nīyā nahavāhaṇēṇa ruyamāṇī
jīvaï va navā iṇhiṁ daṭṭhuṁ maha tārisamavatthaṁ? // SurSuCa.85

ēvaṁ ca jāva sāhaï sō khayarō majjha bhadda! dhaṇadēva!
ētthantaraṁmmi nisuṇasu jō vuttantō tahiṁ jāō // SurSuCa.86

ēkkō kamaladala 'cchō pihuvacchō suravarō tahiṁ sahasā
ōinnō gayaṇāō ujjōintō disāvalayaṁ // SurSuCa.87

daṭṭhuṁ samāgayaṁ taṁ viyasiyavayaṇō ya cittavēgō sō
abbhuṭṭhiūṇa paṇamaï taṁ dēvaṁ paramaviṇaēṇa // SurSuCa.88

aha sō suhāsaṇatthō tiyasō saṁlavaï bhadda! tuha kusalaṁ?
maṇiṇō ya pabhāvāō nitthinnā āvayā viulā! // SurSuCa.89


[p. 312]
tō bhaṇaï cittavēgō tumha pabhāvāō sampayaṁ kusalaṁ
tā sampaï maha sāhasu mahantakōūhalaṁ ittha // SurSuCa.90

puvvabhavē sambandhō tumaē saha āsi kō mamaṁ dēva!?
kēṇa va kajjēṇa tumaṁ āsi gaō ucchugō taïyā? // SurSuCa.91

tattō ya bhaṇaï tiyasō imēṇa kajjēṇa āgaō suyaṇu!
sā ēgamaṇō hōuṁ sāhijjantaṁ nisāmēhi // SurSuCa.92

jambuddīvē ihaïṁ ēravaē atthi āriē dēsē
vijayavaī nāmēṇaṁ nayarī suranayarisaṅkāsā // SurSuCa.93

tīēvi suvikkhāō dhaṇabhūī nāma āsi satthāhō
dakkhinnadayājuttō ujjuttō jaïṇadhammammi // SurSuCa.94

candōvva kalānilaō gayavva niccaṁ payaṭṭavaradāṇō
aṇuyattiyamittō vāsarōvva buhalōyamaṇaïṭṭhō // SurSuCa.95


[p. 313]
tassa ya pasantarūvā païvvayā saccasīladayajuttā
bhajjā sundaradēhā sundarināmā suvikkhāyā // SurSuCa.96

vimalaṁ sāvagadhammaṁ sammaṁ aha tāṇa pālayantāṇaṁ
vaccanti vāsarāiṁ susāhujaṇabhattijuttāṇaṁ // SurSuCa.97

aha annayā kayāivi pahāṇa suviṇēhiṁ sūiyaṁ taṇayaṁ
sā sundarī pasūyā pabhūyasuhalakkhaṇāinnaṁ // SurSuCa.98

nijjiyaaṇaṅgarūvaṁ tēēṇa ya diṇayarassa sāricchaṁ
sōmaṁ sasibimbaṁ piva jiṇindadhammaṁva suhajaṇayaṁ // SurSuCa.99

aha tassa bārasāhē vōlīṇē niyayajaṇaṇijaṇaēhiṁ
garuyapamōēṇa kayaṁ vihiṇā nāmaṁ sudhammotti // SurSuCa.100

dhaṇavāhaṇābhihāṇō bīō kālēṇa sē suō jāō
sōvi hu sudhammanāmō jāō aha aṭṭhavārisaō // SurSuCa.101


[p. 314]
tīē ya puravarīē viharantō annayā samōyariō
samaṇasayasēviyakamō sadaṁsaṇō nāma āyariō // SurSuCa.102

appaḍibaddhavihārī caüdasa puvvī guṇāṇa āvāsō
puvvuttaradisibhāē avaṭṭhiō nandaṇujjāṇē // SurSuCa.103

savvōpi nayaralōō viṇggiō sūrivandaṇanimittaṁ
dhaṇabhūīvi hu caliō bhattīē taṇayasañjuttō // SurSuCa.104

ummukkavāhaṇō aha dūrāō vihiyaüttarāsaṅgō
tipayakkhiṇiūṇa guruṁ vandaï paramāē bhattīē // SurSuCa.105

bhīmabhavōyahinivaḍantajantusantaraṇavarataraṇḍammi
dinnammi dhammalābhē guruṇā, sēsē muṇī namiuṁ // SurSuCa.106

uvaviṭṭhō satthāhō mahivaṭṭhē purajaṇēṇa sañjuttō
surīvi mōkkhamaggaṁ jiṇadhammaṁ kahiumāḍhattō // SurSuCa.107

[yugmam]

[p. 315]
aviya sammaddaṁsaṇamūlō pañcamahavvayamahalladaḍhakhandhō
samiīguttītavasañjamāisāhāpasāhillō // SurSuCa.108

vivihābhiggahagōcchō maṇaharasīlaṅgapattasōhillō
varaladdhikusumakaliō sagga 'pavaggāisuhaphalaō // SurSuCa.109

cārittakapparukkhō vittharaō sāhiō jiṇāṇāē
duhatāvatāviyāṇaṁ jiyāṇa saraṇaṁ aṇannasamaṁ // SurSuCa.110

[tisr̥miḥ kulakam]
cavalāiṁ indiyāiṁ dukkhanimittaṁ ca visayasaṅgōvi
kōhāiṇō kasāyā nibandhaṇaṁ dōggaïē u // SurSuCa.111

ēkkasi kaō pamāō jīvaṁ pāḍēi bhavasamuddammi
bhīmō ya bhavō bahusō payāsiō tīē parisāē // SurSuCa.112

sūrissa tassa vayaṇaṁ paramāmayasacchahaṁ nisāmittā
saṁviggā sā parisā jahāgayaṁ paḍigayā savvā // SurSuCa.113


[p. 316]
sōūṇa sudhammanāmō dhammamaī gurugiraṁ nisāmittā
saṁsārabhaüvviggō paṇamiya sūriṁ imaṁ bhaṇaï // SurSuCa.114

icchāmi tumha mūlē niravajjaṁ giṇhiuṁ supavvajjaṁ
jaṇagēhiṁ aṇunnāō bhīō jarajammamaraṇāṇaṁ // SurSuCa.115

bhaṇiyaṁ guruṇā ya taō hōu avigdhaṁ tuhēttha vatthummi
ammāpiūhiṁ mukkō aha sō pavvāviō guruṇā // SurSuCa.116

abbhasiyaduvihasikkhō sañjamatavaviṇayakaraṇaüjjuttō
vihiṇāgurupāmūlē ahijjiuṁ sō samāḍhattō // SurSuCa.117

siggha mahāmaī sō jāō suttatthatadumabhayavihinnū
cuddasapuvvī gurusāhusammaō guṇagaṇāvāsō // SurSuCa.118

nāūṇa jōgayaṁ sē suharikkhē sūriṇā niyapayammi
ahisittō sūrīvi ya saṁlihiyataṇū gaō mōkkhaṁ // SurSuCa.119


[p. 317]
samaṇagaṇasamparivuḍō suhammasūrīvi vivihadēsēsu
bōhintō bhaviyajaṇaṁ viharaï puragāmanagarēsu // SurSuCa.120

dhaṇavāhaṇōvi kamasō vaḍḍhantō pañcadhāipariyariō
pattō kumarabhāvaṁ ahijjiō taha kalānivahaṁ // SurSuCa.121

pattō ya jōvvaṇaṁ sō kāmiṇijaṇahiyayacōraṇasamatthaṁ
piuṇā ya tannimittaṁ variyā vararuvasampannā // SurSuCa.122

sirisuppaïṭṭhanayarē dhūyā haridattapavaraïbbhassa
viṇayavaīsaṁmūyā 'ṇaṅgavaī nāma varakannā // SurSuCa.123

mahayā vicchaḍḍēṇaṁ pariṇīyā sōhaṇammi sā laggē
dhaṇavāhaṇēṇa tattō āṇīyā niyayanayarīē // SurSuCa.124

aha sō tīē rattō jōvvaṇavararuvasōumallēsu
gāḍhaṁ visayāsattō gayaṁvi kālaṁ na yāṇāi // SurSuCa.125


[p. 318]
aha annayā sudhammō viharantō muṇivarō tahiṁ pattō
vijayavaīnayarīē vāsārattassa pārambhē // SurSuCa.126

sāhūhiṁ tattha vasahī vimaggiyā tāhi satthavāhēṇa
dhaṇabhūiṇā vidinnā suvisuddhā jāṇasālāsu // SurSuCa.127

niyapariyaṇēṇa sahiō satthāhō ēi gurusamīvammi
sāmāiyāijuttō saṁviggō suṇaï jiṇaghammaṁ // SurSuCa.128

dhaṇavāhaṇō u daïyāsurayasuhāsattamāṇasō dhaṇiyaṁ
piuṇā bhaṇiōvi daḍhaṁ na ē (hō?)i guruvandaō kahavi // SurSuCa.129

ahataṁ visayāsattaṁ gururāgaṁ dhammakaraṇaniravēkkhaṁ
paricattasēsakajjaṁ daṭṭhuṁ lahubhāyaraṁ guruṇō // SurSuCa.130

jāyā ēsā cintā bhāyā mē rāgamōhiō varaō
jiṇavayaṇabāhiramaī indiyavisaēsu āsattō // SurSuCa.131


[p. 319]
dullahamavi maṇuyattaṁ pāvittā dhammavirahiō ēsō
gacchissaï narayammi ghōrāsu ya tiriyajōṇīsuṁ // SurSuCa.132

[tisr̥bhiḥ kulakam]
kēṇāvi uvāēṇaṁ bōhēmi rāgamōhiyaṁ ēyaṁ
ēvaṁ vicintiūṇaṁ guruṇā saddāviō bhāyā // SurSuCa.133

mahayā uvarōhēṇaṁ samāgaō vandiūṇa tō sūriṁ
uvaviṭṭhō sē puraō aha sūri bhaṇiumāḍhattō // SurSuCa.134

pōggalapariyaṭṭēhiṁ bahūhiṁ sampāviūṇa maṇuyattaṁ
hārēsu mā muhāē visayāmisamōhiō bhadda! // SurSuCa.135

visaēsu daḍhaṁ sattā sattā bandhanti asuhakammāiṁ
tavvasaō saṁsārē bhamanti ahamāsu jōṇīsu // SurSuCa.136

vahabandhamāraṇāī nāṇāvihavēyaṇāō naraēsu
pāvinti visayagiddhā dūsahāō dīharaṁ kālaṁ // SurSuCa.137


[p. 320]
acchaü tā paralōē ihēva pāvinti guruyadukkhāiṁ
visayapasattā duddantaïndiyā dēhiṇō bahavē // SurSuCa.138

mōttūṇa niyayajūhaṁ karēṇusuhasurayaphāsapaḍibaddhō
baddhō vārībandhē phāsēṇa gaō gaō nihaṇaṁ // SurSuCa.139

rasaṇindiyammi luddhō viddhō galaēṇa macchaō nihaō
dhāṇindiyammi sattō pattō uragōvi maraṇaduhaṁ // SurSuCa.140

ujjōiyasayaladisaṁ dīvasihaṁ pēcchiuṁ payaṅgōvi
taggahaṇaraō maraṇaṁ pattō naṇu cakkhudōsēṇa // SurSuCa.141

gōrīsaddāsattō niccalataḍḍaviyakannajuyalillō
savaṇindiyadōsēṇaṁ miō maō vāhabāṇēṇa // SurSuCa.142

ēkkikkindiyavasagā ēē savvēvi pāviyā nihaṇaṁ
pañcidiyavasagāṇaṁ narāṇa puṇa kā gaī hōjjā? // SurSuCa.143


[p. 321]
tā pañcidiyavasagō visayasuhaṁ sēviūṇa mā bhadda!
dhammōvajjaṇarahiō vaccasu ghōrammi narayammi // SurSuCa.144

kijjaü dhammammi maī visayasuhaṁ ujjhiūṇa tā iṇhiṁ
sahalīkarēsu sundara! aïdulahaṁ maṇuyajammanti // SurSuCa.145

ēyaṁ guruṇō vayaṇaṁ nisamma dhaṇavāhaṇō imaṁ bhaṇaï
icchāmi tumhavayaṇaṁ kiṁ puṇa nisuṇēha maha bhaṇiyaṁ // SurSuCa.146

aïnēhaparā varaī khaṇamavi virahaṁ na sakkaē sọ̄dhuṁ
daïyā 'ṇaṅgavaī maha tēṇa na sakkēmi taṁ mōttuṁ // SurSuCa.147

tubbhampi vandaṇatthaṁ āgamaṇaṁ tēṇa hōi na majjha
maha virahē sā varaī iṇhimpi hu acchaē kicchaṁ // SurSuCa.148

tattō guruṇā bhaṇiyaṁ cañcalacittāṇaṁ mahiliāṇa kaē
kō va sakannō purisō hārijjā appayaṁ bhad! // SurSuCa.149


[p. 322]
pavaṇuddhuyadhayacañcalacittāsuṁ mahiliāsu āsattō
jō dhammammi pamāyaï, sō kāurisō na sappapurisō // SurSuCa.150

aviya antōvisabhariyāō maṇahararuvāō bajjhavittīē
guñjāphalasarisāō honti sabhāvēṇa mahilāō // SurSuCa.151

saccadayasōyarahiyā akajjanirayāō sāhasadhaṇāō
bhayajaṇaṇīō, tāsuṁ kō va sakannō raïṁ kujjā? // SurSuCa.152

rattāō haranti dhaṇaṁ pāṇēvi haranti taha virattāō
rāgēvi virāgēvi ya bhayaṅkarā duṭṭhajuvaīō // SurSuCa.153

annaṁ cintēnti maṇē niyanti annaṁ dhaḍēnti annēṇa
calacittāṇaṁ tāṇaṁ kō nāma havijja vallahaō? // SurSuCa.154

mārēnti paï jārassa kāraṇē tampi handi! annaṭṭhā
vīsāsanti ya annaṁ sabbhāvaṁ nēya payaḍēnti // SurSuCa.155


[p. 323]
kiṁ bahuṇā bhaṇiēṇaṁ jāō ya haṇanti niyayaputtampi
kō nāma piō tāsiṁ havijja cavalāṇa mahilāṇa? // SurSuCa.156

tā bhadda! ērisāṇaṁ taḍicchaḍāḍōvacavalahiyayāṇaṁ
mahilāṇa kaē kō iha havijja sịdhilāyarō dhammē? // SurSuCa.157

iya gurubhaṇiyaṁ sōuṁ vihasiya dhaṇavāhaṇēṇa saṁlattaṁ
annāō juvaīō ēvaṁvihaduṭṭhacariyāō // SurSuCa.158

maha mahilā puṇa saralā païvvayā saccasīladayajuttā
aṇurattā suviṇīyā thiranēhā gurujaṇē bhattā // SurSuCa.159

sarisā sā kaha hōjjā asuddhacariyāṇa annamahilāṇa?
lōhaturaṅgāīṇaṁ dīsaï guru antaraṁ lōē // SurSuCa.160

tattō guruṇā bhaṇiyaṁ maṇōharā tujjha jaïvi sā mahilā
tahavi hu uvabhujjantā saraṇī sā narayanayarassa // SurSuCa.161


[p. 324]
jaha kimpāgaphalāiṁ bhuttāiṁ duhāvahāiṁ iha honti
taha itthīsurayasuhaṁ maṇaharamavi dōggaïṁ nēi // SurSuCa.162

jaha visamīsaṁ sarasampi bhōyaṇaṁ jīviyaṁ haraï bhuttaṁ
taha sundarāvi ramaṇī ramiyā naṇu dōggaïṁ dēi // SurSuCa.163

tā ujjhasu aṇurāyaṁ kugaïnimittāē niyayadaïyāē
pañcamahavvayajuttō hōsuṁ tumaṁ caraṇaniraütti // SurSuCa.164

ēvaṁ divasē divasē saṁvēgakarēhiṁ mahuravayaṇēhiṁ
bōhijjantō maṇayaṁ jāō aha payaṇurāgō sō // SurSuCa.165

annadiṇē ēgantē gurupuraō añjaliṁ karēūṇa
dhaṇavāhaṇō sa ēvaṁ vajjaraī paramasaṁviggō // SurSuCa.166

tumhāṇamamayabhūē vayaṇē nisuēvi majjha hiyayāō
kiṁ nō sakkaï rāgō visaṁva duṭṭhassa sappassa? // SurSuCa.167


[p. 325]
bhayavaṁ! tāva na tuṭṭaï daïyāē uvari savvahā rāgō
navaraṁ karēmi ēkkaṁ jaï juttaṁ tumha paḍihāi // SurSuCa.168

surayasuhanippivāsō dikkhaṁ giṇhāmi tumha pāmūlē
daïyāē samaṁ ahayaṁ daṁsaṇamittēṇa santuṭṭhō // SurSuCa.169

ēvaṁ vavatthiyammi jaï jōggaṁ dēha majjha tō dikkhaṁ
tīē adaṁsaṇēṇaṁ sakkēmi na jīviyaṁ dhariuṁ // SurSuCa.170

tavvayaṇaṁ sōūṇa ya sudhammasūri vicintaē ēvaṁ
pēcchaha aïdurantō rāgō kaha vilasaē lōē? // SurSuCa.171

ēvampi tā dijjaü pavvajjā tāhi gahiyasuttatthō
sayamēva vivēgajuō ujjhissaï rāgasambandhaṁ // SurSuCa.172

ēvaṁ vicintiūṇaṁ aṇaṅgavaïyāē sañjuō tāhē
dhaṇavāhaṇō sabhāyā guruṇā pavvāviō vihiṇā // SurSuCa.173


[p. 326]
candajasānāmāē mayahariyāē samappiyā sāvi
sāhuṇigaṇamajjhagayā sikkhaï varasāhuṇīkiriyaṁ // SurSuCa.174

ēvaṁ ca tāṇa dōṇhavi parōpparaṁ jāva tuṭṭaï na rāgō
bahuṇāvi hu kālēṇaṁ suttattha visārayāṇampi // SurSuCa.175

tāva ya guruṇā bhaṇiyaṁ ēgantē bhāraīē mahurāē
ēyaṁ na juttamahuṇā uttamasattāṇa tumhāṇa // SurSuCa.176

[yugmam]
aviraïjuvaïjaṇēvi hu saviyārapalōyaṇammi sāhussa
pāyacchittaṁ garuyaṁ bhaṇiyaṁ suttē jiṇindassa // SurSuCa.177

jaṁ puṇa sāhuṇi visaē saviyārapalōyaṇaṁ tu sāhussa
taṁ bhadda! guruaṇatthassa kāraṇa vanniyaṁ samaē // SurSuCa.178

iyaramahilājaṇēvi hu diṭṭhīpāō na hōi juttōti
kiṁ puṇa samaṇīvisaē abōhibīyassa mūlammi? // SurSuCa.179


[p. 327]
tā ujjhiya avivēyaṁ rāgaṁ avahatthiūṇa bhāvēṇa
pariharasu savvahacciya diṭṭhikusīlattaṇaṁ ēyaṁ // SurSuCa.180

ēvaṁ guruṇā bhaṇiō saṁviggō sōvi cintaē ēvaṁ
aïrāgaparavasassa ō dhī!dhī! maha nivvivēyassa // SurSuCa.181

jō haṁ paṇaṭṭhalajjō gayarāyapayammi vaṭṭamāṇōvi
sāhujaṇanindaṇijjaṁ rāgaṁ na caēmi chaḍḍēuṁ // SurSuCa.182

laddhūṇavi niravajjaṁ pavvajjaṁ duṭṭharāgapaḍibaddhō
hōhāmi punnarahiō dīharasaṁsāraābhāgī // SurSuCa.183

hī jīva! pāva! bhamihisi nārayatiriēsu dīharaṁ kālaṁ
avisayapayaṭṭarāgō laddhūṇavi dhammamaṇavajjaṁ // SurSuCa.184

ēvaṁ bhāvēntassavi dhaṇavāhaṇasāhuṇō na uttaraï
aṇurāgō tavvisaē tāēvi ya tassa uvarimmi // SurSuCa.185


[p. 328]
ēvaṁ vaccaï kālō sañjamatavaviṇayakaraṇanirarayāṇaṁ
guruāṇāsampāḍaṇaparāṇa aha tāṇa dōṇhampi // SurSuCa.186

aha annayā kayāivi bhagiṇīē vasumaīē sañjuttā
caliyā 'ṇaṅgavaī viyārabhūmiē bahiyāō // SurSuCa.187

diṭṭhō ya tāhi ēgō mahilāsahiō narō u ummattō
dhūlirayadhūsaraṅgō jaracīvaracīriyāinnō // SurSuCa.188

ugāyantō bahuhā naccantō ḍimbhasatthaparikinnō
taṁ duṭṭhumaṇaṅgavaī suiraṁ pulaēi taṁ juyalaṁ // SurSuCa.189

tattō tīē bhaṇiyaṁ bhagiṇīē sulōyaṇāē aṇuharaï
ajjō! ēsā juvaī gahagahiyanarassa pāsatthā // SurSuCa.190

bhaṇiyaṁ ca vasumaīē suiraṁ nijjhāiūṇa savisāyaṁ
sacciya ēsā amhaṁ bhagiṇī ō sulōyaṇā nāma // SurSuCa.191


[p. 329]
pariṇīyā āsi purā subandhuṇā mēhalāvaïpurīē
diṭṭhā kaṇagarahēṇaṁ kayāi aha rāyaüttēṇaṁ // SurSuCa.192

antēurammi chụ̄dhā aïguruaṇurāyahariyahiyaēṇa
sayalōrōhapahāṇā jāyā aha tassa vallahiyā // SurSuCa.193

ēyaṁ maha paccakkhaṁ savvampi hu sāsurē vasantīē
vittaṁ, tumaēvi suyaṁ ajjē! lōyappavāyāō // SurSuCa.194

ēsō gahagahiyanarō dīsaï sarisō u rāyaüttassa
tā ēsō kaṇagarahō ēsāvi sulōyaṇā nūṇaṁ // SurSuCa.195

bhaṇiyamaṇaṅgavaīē sambhāsēmō imaṁ tu niyabhagiṇiṁ
kiṁ amhē pariyāṇaï, ahavāvia bhambhalā ēsā // SurSuCa.196

tattō gantuṁ dōhivi mahuraṁ ābhāsiyāvi sā jāhē
navi jāṇaï kiñci phuḍaṁ bōllaï ya bahuasambadhdhaṁ // SurSuCa.197


[p. 330]
tāhē dōvi jaṇāiṁ sudhammasūrissa pāyamūlammi
karuṇāparāhiṁ ajjāhiṁ tāhi nīyāiṁ savisāyaṁ // SurSuCa.198

[yugmam]
bhaṇiō ajjāhiṁ gurū ēsā amhāṇa jiṭṭhabhagiṇī ō
kiṁ hōi navā bhayavaṁ! jāyā ummattiyā kahavā? // SurSuCa.199

bhaṇiyaṁ guruṇā tattō nāṇēṇa viyāṇiūṇa paramatthaṁ
sacciya sulōyaṇā sā kaṇagarahō ēsa juvarāyā // SurSuCa.200

jōgō maïmōhakarō sīsē khittō imāṇa suttāṇa
ēkkāē savattīē īsāvasagāḍhakuddhāē // SurSuCa.201

tassa vasēṇaṁ dōṇhavi maïsaṁmōhō imāṇaṁ sañjāō
rannā ya taō vijjā bahavē saddāviā tattha // SurSuCa.202

na ya kēṇavi paüṇāiṁ kayāiṁ kālēṇa rakkhaganarāṇa
kahavi pamāyaparāṇaṁ nīhariyāiṁ imāiṁ tu // SurSuCa.203


[p. 331]
bhaṇiyaṁ ca vasumaīē bhayavaṁ! ēyāṇa mūḍhacittāṇaṁ
jaï pēcchaha uvayāraṁ, paḍijōgaṁ dēha cintēuṁ // SurSuCa.204

tattō guruṇā tēsiṁ dinnō ummāyanāsaṇapaḍiṭṭhō
paḍijōgō, jāyāiṁ dōṇṇivi aha satthacittāiṁ // SurSuCa.205

daṭṭhūṇa bhagiṇijuyalaṁ sulōyaṇā vimhiyā imaṁ bhaṇaï
kiṁ nāma imaṁ sumiṇaṁ kiṁvā maïvibbhamō ēsa? // SurSuCa.206

sā kattha amha nayarī sā ya vibhūī ya tē alaṅkārā
kaha dhūlighūsarāiṁ iha mhi ( mhō? ) sampāviyāinti? // SurSuCa.207

dōnnivi gahiyavayāō kattha va bhagiṇīō majjha ihaïṁ tu?
tā nūṇa indayālaṁ ēyaṁ ahavāvi sumiṇanti // SurSuCa.208

tattō ya vasumaīē kahiyaṁ ummāyakāraṇaṁ savvaṁ
jāva ya gurumāhappā naṭṭhō tumhāṇa ummāō // SurSuCa.209


[p. 332]
jaïyā ya tumaṁ bhaddē! chụdhā antēurammi juvarannā
taïyacciya khayarēṇaṁ māyāi sumaṅgalēṇa ahaṁ // SurSuCa.210

bhuttā pabhūyakālaṁ dhaṇavaïdēvēṇa bōhiyā tattō
jāyā candajasāē payamūlē suyaṇu! pavvaïyā // SurSuCa.211

ēsāvi aṇaṅgavaī dhammaṁ sōūṇa bhavabhayuvviggā
niyabhattuṇā samēyā pavvaïyā ēttha gacchammi // SurSuCa.212

tā suyaṇu! na suviṇamiṇaṁ saccaṁ ciya jaṁ imaṁ diṭṭhaṁ
ēsō sō amha guru sudhammanāmō mahāsattō // SurSuCa.213

tattō dōvi jaṇāiṁ sudhammasūrissa paramaviṇaēṇaṁ
vandanti haririsāiṁ payakamalaṁ sayaladōsaharaṁ // SurSuCa.214

tattō saṁvēyakariṁ guruṇō sōūṇa dēsaṇaṁ pavaraṁ
paḍibuddhāiṁ dōnnivi kamēṇa pavvāiyāinti // SurSuCa.215


[p. 333]
mayahariyāē pāsē bhagiṇījualēṇa sañjuyā tattō
sañjamaguruviṇayarayā sulōyaṇā kuṇaï vivihatavaṁ // SurSuCa.216

ēvaṁ candajasāē payamūlē tāṇa acchamāṇāṇaṁ
tiṇhampi hu bhagiṇīṇaṁ vōlīṇā vāsarā bahavē // SurSuCa.217

muṇiṇō kaṇagarahassa u dhaṇavāhaṇasāhuṇō ya sañjāō
bhō cittavēga! taïyā annōnnaṁ garuyanēhotti // SurSuCa.218

pañcamahavvayajuttā samiīguttīsu sammamuvaüttā
nāṇāvihatavanirayā giṇhanti ya suttaatthāī // SurSuCa.219

guruāṇāē nirayā dōnnivi pālēnti caraṇakaraṇāiṁ
ēvaṁ pabhūyakālō vōlīṇō tāva dōṇhampi // SurSuCa.220

[yugmam]
aha annayā kayāivi thōvaṁ niyaāuyaṁ muṇēūṇaṁ
sūrī saṁlihiyataṇū aṇasaṇavihiṇā maō sammaṁ // SurSuCa.221


[p. 334]
bīyammi dēvalōgē pavarē candajjuṇē vimāṇammi
jāō vimāṇasāmī dēvō u sasippabhō nāma // SurSuCa.222

dhaṇavāhaṇōvi sāhū atuṭṭarāgō carittu sāmannaṁ
kālaṁ kāuṁ vihiṇā uppannō bīyakappammi // SurSuCa.223

sāmāṇiyaṭhāṇammi dēvassa sasippahassa sō jāō
bhāsurasarīradhārī dēvō vijjuppahō nāma // SurSuCa.224

sāvi hu aṇaṅgavaïyā avigayarāgā carittu sāmannaṁ
vijjuppahassa jāyā dēvī aha candarēhatti // SurSuCa.225

sambhariya puvvavēraṁ bahūvasaggē karittu aïbhīmē
aggikumārasurēṇaṁ sumbandhujīvēṇa pāvēṇa // SurSuCa.226

kaṇagarahō sō sāhū sulōyaṇāē samaṁ tu ajjāē
nihaō taṁ uvasaggaṁ visahantō sammabhāvēṇa // SurSuCa.227


[p. 335]
kālaṁ kāuṁ dōnnivi uvannāiṁ tu bīyakappammi
candajjuṇē vimāṇē sāmāṇiyadēvabhāvēṇa // SurSuCa.228

[tisr̥bhiḥ kulakam]
kaṇagarahō ō vihuppahanāmō iyarā sayampabhā nāma
sāvi taïjjā bhagiṇī vasumaïyā āuyakhayammi // SurSuCa.229

puvvadaïyassa jāyā candajjuṇanāmagassa dēvassa
tatthēva kila vimāṇē dēvī candappabhā nāma // SurSuCa.230

ēvaṁ ēgavimāṇē divvasuhaṁ tāṇa aṇuhavantāṇaṁ
savvēsiṁ annōnnaṁ aïgaruyā āsi pīīō // SurSuCa.231

paliōvamāṇi aṭṭha u divvasuhaṁ tattha aṇuhavēūṇaṁ
dēvō vijjuppahō sō caïūṇa imammi vēyaḍ̣dhē // SurSuCa.232

dakkhiṇasẹ̄dhīi purē ramaṇīē rayaṇasañcaē pavarē
pavaṇagaïkhayaraputtō uppannō baülavaïyāē // SurSuCa.233


[p. 336]
ēvaṁ ci ṭhiē jō dhaṇavāhaṇajīvō dēvō vijjuppahō ya diyalōē
sō ya tumaṁ iha sundara! uppannō cittavēgotti // SurSuCa.234

dēvīvi candarēhā tattō āukkhaē cuyā santī
uppannā vēyaḍ̣dhē nayarē sirikuñjarāvattē // SurSuCa.235

khayarassa amiyagaïṇō piyāē bhajjāē cittamālāē
kucchīē sambhūyā piyadhūyā kaṇagamālatti // SurSuCa.236

[yugmam]
bhō cittavēga! puvviṁ tubbhaṁ jō āsi rāgasambandhō
sāmannamuvagayāṇavi tassa phalaṁ ērisaṁ jāyaṁ // SurSuCa.237

ruvaṁ balaṁ ca dittī riddhīvi ya āsi thēviyā tumha
dēvabhavē tuha āuṁ vimajjhimaṁ thavēyaṁ āsi // SurSuCa.238

ētthavi māṇussa-bhavē avarōppara-daṁsaṇāō ārabbha
dusahaṁ viōya-dukkhaṁ sañjāyaṁ tumha dōṇhampi // SurSuCa.239


[p. 337]
tumaēcciya aṇubhūyaṁ viōyadukkhaṁ sudūsahaṁ jamiha
bhō cittavēga! kiṁvā kahiēṇaṁ tēṇa tuha puraō? // SurSuCa.240

kāūṇavi sāmannaṁ sarāgabhāvō tumē na jaṁ cattō
tassa phalēṇaṁ ēsā dūsahā tuha āvayā jāyā // SurSuCa.241

dēvabhavē tuha mittō candajjuṇanāmagō ya jō āsi
caïūṇa sōvi tattō cittagaī ēttha sañjāō // SurSuCa.242

vasumaïnāmā ajjā dēvī candappahā ya diyalōē
sāvi ya piyaṅgumañjarināmā iha bhadra! uppannā // SurSuCa.243

jaṁ puvvasaṅgaō sō cittagaī tēṇa tumha sañjāō
annōnnaṁ gurunēhō sundara! saïdaṁsaṇēṇampi // SurSuCa.244

tēṇaṁ uvāyapuvvaṁ ghaḍiyā sā tujjha kaṇagamālāō
iṇhiṁ sakammvasaō jāō tuha tīi saha virahō // SurSuCa.245


[p. 338]
bhō cittavēga! bahuṇā kiṁvā bhaṇiēṇa ēttha annēṇa?
jaṁ cēva āsi puṭṭhaṁ taṁ ciya tuha tāva sāhēmi // SurSuCa.246

kaṇagarahō sō sāhū aïppiō āsi tujjha annabhavē
tattō ya dēvalōē vihuppahō nāma jō dēvō // SurSuCa.247

sō ya ahaṁ tuha vallahamittō ajjavi tattha vasāmi divammi
kāraṇamitthamimaṁ tu paḍucca mē aïsaṅgayaō si tumanti // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsō ēttha samappaï cirapariciyavannaṇotti nāmēṇa
surasundarikahāē aṭṭhamaō varaparicchēō // SurSuCa.250



---------------------------------------------------------------------

[p. 339]
[navamaḥ paricchēdaḥ]

aha bhaṇaï cittavēgō suravara! maha kahasu kēṇa kajjēṇa
taïyā maṇiṁ samappiya kattha gaō āsi turiyagaī? // SurSuCa.1

tō bhaṇaï surō sundara! nisuṇasu ēyampi vajjarijjantaṁ
ajja ahaṁ āṇattō sasippahēṇaṁ tu dēvēṇa // SurSuCa.2

gaccha vihuppaha! khippaṁ jambūdvīvammi bharahakhēttammi
nayarē kusagganāmē dhaṇavāhaṇamuṇivarasamīvē // SurSuCa.3

sō puvvavēriēṇaṁ diṭṭhō jhāṇammi saṇṭhiō tattha
taṁ daṭṭhu kuviō sō kāhī aïgaruyaüvasaggaṁ // SurSuCa.4

tā tassa rakkhaṇaṭṭhā sigdhaṁ vaccāhi tammi nayarammi
ahamavi indāṇattiṁ samāṇiuṁ āgamissāmi // SurSuCa.5


[p. 340]
tattō tahatti bhaṇiuṁ vēgēṇa samāgaō ahaṁ ihaïṁ
tāvaya daïyāsahiō palāyamāṇō tumaṁ diṭiṭhō // SurSuCa.6

ōhināṇēṇa maē nāyaṁ jaha ēsa sō hi vijjupahō
maha mittō nahavāhaṇabhayāurō vaccaē turiyaṁ // SurSuCa.7

nahavāhaṇōvi ēsō paṭiṭhavilaggō imassa ēitti
tāhē karēmi kiñcivi uvagāraṁ puvvamittassa // SurSuCa.8

ēvaṁ vicintiūṇaṁ tumha samīvammi āgaō ahayaṁ
taïyā ya maṇī divvō samappiō jīvarakkhaṭṭhā // SurSuCa.9

tattō ya gaō turiyaṁ ghaṇavāhaṇamuṇivarassa pāsammi
diṭṭhō ya maē dēvō uvasaggaṁ tassa kuṇamāṇō // SurSuCa.10

bhaṇiyaṁ ca maē rē! rē! tiyasāhama! kattha vaccasē iṇhiṁ
dēvidavandiyāṇaṁ muṇīṇa ēvaṁ karēmāṇō? // SurSuCa.11


[p. 341]
uppāyantō pīḍaṁ muṇīṇa samasattumittavaggāṇaṁ
pāviṭṭha! kattha vaccasi diṭṭhīmaggammi maha paḍiō? // SurSuCa.12

ēvaṁ ca maē bhaṇiē bhavaṇavaī sō surō sasambhantō
naṭṭhō sahasā tāva ya sukkajjhāṇē paviṭṭhassa // SurSuCa.13

muṇiṇō mōhāvagamā uppannaṁ kēvalaṁ varaṁ nāṇaṁ
kēvalimahimā vihiyā taō maē paramaviṇaēṇaṁ // SurSuCa.14

[yugmam]
sōuṁ dunduhisaddaṁ dēvā maṇuyā ya āgayā bahavē
kahiō tēsiṁ dhammō kēvaliṇā mōkkhasuhahēū // SurSuCa.15

patthāvaṁ lahiūṇaṁ puṭṭhō sō kēvalī maē ēvaṁ
bhayavaṁ! kiṁ avaraddhaṁ imassa dēvassa tumhēhiṁ // SurSuCa.16

jēṇēsō pāvamaī jīviyavavarōvaṇammi ujjuttō?
tō bhaṇaï muṇī nisuṇasu jaha vēraṁ āsi anna bhavē // SurSuCa.17


[p. 342]
dhāyaïsaṇḍavidēhē campānāmēṇa āsi varanayarī
tīē paümō rāyā juvarāyā samarakēutti // SurSuCa.18

jiṇavayaṇabhāviyappā sahōyarā dōvi nēhasañjuttā
pālēnti dēsaviraïṁ rajjadhuraṁ taha ya nīīē // SurSuCa.19

atthāṇamuvagayāṇaṁ nāhiyavāī samāgaō kavilō
vajjaraï natthi jīvō na ya savvannū na nēvvāṇaṁ // SurSuCa.20

jiṇamayasatthatthaviyāṇaēṇa juvarāiṇā jiō vāē
diṭṭhantahēukāraṇanāṇāvihajuttinivahēṇa // SurSuCa.21

juvarannō paḍivayaṇaṁ jāhē na caēi kimpi sō dāuṁ
tāhē mantimahattamasāmantāīhiṁ uvahasiō // SurSuCa.22

jāō ya vilakkhō sō daḍhaṁ paüṭṭhō ya samarakēussa
kaha ṇu mahāyaṇamajjhē ēēṇaṁ dharisiō ahayaṁ? // SurSuCa.23


[p. 343]
ēvaṁ vicintayantō aïgururōsēṇa dhamadhamantō sō
atthāṇamaṇḍavāō nīhariō cintaē ēvaṁ // SurSuCa.24

na ya kēṇaï puvvamahaṁ parāiō vāiṇā ihaṁ lōē
pāvēṇa imēṇa puṇō sabhāē majjhammi kaha vijiō? // SurSuCa.25

tā rayaṇīē bhavaṇē imassa gantūṇa gahiyakaravālō
chindāmi uttimaṅgaṁ jēṇa maṇaṁ nivvuiṁ lahaï // SurSuCa.26

rōddajjhāṇōvagaō ēvaṁ sō cintiūṇa rayaṇīē
gahiyāuhō paviṭṭhō vāsaharē samarakēussa // SurSuCa.27

vaccōharabhitīē pacchannō acchaē palīṇō sō
kāūṇa gōsakiccaṁ samāgaō tattha juvarāyā // SurSuCa.28

dīvayavaggakarēhiṁ narēhiṁ ujjhōiēṇa maggēṇaṁ
vaccōharagamaṇicchā aha jāyā rāyaüttasya // SurSuCa.29


[p. 344]
purisēhiṁ tattha diṭṭhō vaccōharasaṇṭhiō sa duṭṭhamaī
āyaḍḍhantō khaggaṁ gahiō baddhō ya sahasatti // SurSuCa.30

juvarannā nāō sō nāhiyavāī sa ēsa kavilotti
nūṇaṁ vāyammi jiō majjha vahaṭṭhā iha paviṭṭhō // SurSuCa.31

daṭhṭhūṇa dīṇavayaṇaṁ vēvantasarīrayaṁ tayaṁ kavilaṁ
paricattajīviyāsaṁ jāyā karuṇā kumārassa // SurSuCa.32

bhaṇiyaṁ kumarēṇa taō jīvantō tāva iṇhi mukkō si
mōttūṇa majjha dēsaṁ ṭhāēyavvaṁ tumē pāva! // SurSuCa.33

iya bhaṇiō sō naṭṭhō gantūṇaṁ tāhi dūradēsammi
bhillajaṇāinnāē avaṭṭhiōbhillapallīē // SurSuCa.34

aha annayā ya paümō puttaṁ ahisiñciūṇa rajjammi
juvarāiṇā samēō pavvaïō gurusamīvammi // SurSuCa.35


[p. 345]
dōnnivi guruṇā sahiyā viharantā bahuvihēsu dēsēsu
satthēṇa samaṁ caliyā rayaṇapuraṁ nāma varanayaraṁ // SurSuCa.36

satthāō kahavi bhaṭṭhā dōnnivi aḍavīē mōhiyā muṇiṇō
sampattā pallīē pāṇayaaṭṭhā paviṭṭhā tē // SurSuCa.37

diṭṭhā ya pariyaḍantā kavilēṇaṁ kahavi paccabhinnāyā
kuddhō ya daḍhaṁ ēsō daṭṭhūṇa muṇiṁ samarakēuṁ // SurSuCa.38

cintēi tāhē kavilō imēṇa vāēvi nijjiō ahayaṁ
nivvisaō āṇattō taïyā ya imēṇa pāvēṇa // SurSuCa.39

tā kavaḍēṇaṁ kēṇavi vaïrassantaṁ karēmi iṇhimpi
iya cintiūṇa vandaï tē muṇiṇō paramaviṇaēṇa // SurSuCa.40

nīyā ya nijē gēhē visamīsaṁ bhattapāṇayaṁ dinnaṁ
bhaṇiyā ya viṇayapuvvaṁ bhayavaṁ! ētthēva bhuñjēha // SurSuCa.41


[p. 346]
addhāṇagamaṇakhinnā nivviyaṇē ēttha ēgadēsammi
bhuñjiya vīsamiuṁ tō pabhāyakālē vaējjāha // SurSuCa.42

ēvaṁ bhaṇiyā tēṇaṁ suhabhāvā vīsamittu khaṇamēgaṁ
sajjhāyaṁ kāūṇaṁ pāraddhā bhōyaṇaṁ kāūṁ // SurSuCa.43

saṁnihiyadēvayāē muṇiaṇukampāē tayaṁ visaṁ hariyaṁ
bhōttūṇa taō dōnnivi sajjhāyaṁ kāumāraddhā // SurSuCa.44

cintēi taō kavilō hanta visēṇaṁ na kiṁ mayā ēē
nūṇaṁ mantabalēṇaṁ avahariyā hōjja visasattī // SurSuCa.45

tā rayaṇīi avassaṁ mārēyavvō maē imō muṇḍō
jīvantammi imammi natthi mamaṁ jēṇa santōsō // SurSuCa.46

pattāē rayaṇīē sajjhāyaṁ kaṭṭu sāhuṇō suttā
kavilōvi addharattē samāgaō sāhuvahaṇaṭṭhā // SurSuCa.47


[p. 347]
āyaḍ̣dhiūṇaṁ khaggaṁ jāva pahāraṁ karēi sāhussa
ruṭṭhāē dēvayāē pahaō sō tēṇa khaggēṇa // SurSuCa.48

rōddajjhāṇōvagaō mariūṇa gaō biijjapuḍhavīē
muṇiṇōvi niraïyāraṁ sāmannaṁ kāuṁ bahukālaṁ // SurSuCa.49

kālaṁ kāuṁ vihiṇā dōnnivi sōhammanāmakappammi
uppannā suhappunnā accharagaṇasaṅkulavimāṇē // SurSuCa.50

[yugmam]
tattō ya paümajīvō sāgaramēgaṁ tu āuyaṁ tattha
aṇuhaviūṇiha dīvē ēravaē vijayanayarīē // SurSuCa.51

dhaṇabhūināmagassa ō jāō taṇaō sudhammanāmotti
kāūṇa ya sāmannaṁ uppannō bīyakappammi // SurSuCa.52

[yugmam]
candajjuṇē vimāṇē sasippahō nāma sō surō jāō
dō cēva sāgarāiṁ sampunnaṁ āuyaṁ tassa // SurSuCa.53


[p. 348]
bhadda! vihuppaha! sampaï vimāṇasāmī u sō surō tumha
jassāēsēṇa tumaṁ samāgaō maha samīvammi // SurSuCa.54

sō samarakēujīvō sāgaramēgaṁ tu aṭṭhapaliēhiṁ
abbhahiyaṁ aṇubhaviuṁ dēvabhavē aha cuō tattō // SurSuCa.55

ētthēva bharahakhēttē kusagganayarammi bhaddakittissa
rannō piyamahilāē subandhudattāē kucchīē // SurSuCa.56

uppannō sō dēvō jāō ya kamēṇa dāraō tattō
ghaṇavāhaṇotti nāmaṁ vihiyaṁ sē uciyasamayammi // SurSuCa.57

vaḍḍhantō ya kamēṇaṁ pattō aha jōvvaṇaṁ jaṇāṇandaṁ
ahisiñciya taṁ rajjē jāō samaṇō piyā tassa // SurSuCa.58

[yugmam]
sōvi bahupuvvalakkhē rajjaṁ parivāliūṇa sambuddhō
naravāhaṇaṁ tu puttaṁ rajjē ṭhaviūṇa pavvaïō // SurSuCa.59


[p. 349]
bhadda! vihuppaha! sō haṁ viharantō ajja iha purē pattō
aha ēgarāiyāē ṭhiō ya paḍimāē aha ēttha // SurSuCa.60

sōvi hu kavilō naraē aṇuhaviuṁ dāruṇaṁ mahaṁ dukkhaṁ
sāgaramēgaṁ ahiyaṁ āuṁ bhōttūṇa uvvaṭṭō // SurSuCa.61

jāō magahāvisaē ābhīrō sābhaḍotti nāmēṇa
kāūṇa ya bālatavaṁ bhavaṇavaī sō surō jāō // SurSuCa.62

paramāhammiyadēvō uvaruddō nāma sō tahiṁ jāō
daṭṭhūṇa mamaṁ ihaïṁ samāgaō āsuruttotti // SurSuCa.63

sumarantō taṁ vaïraṁ samāgaō tēṇa maha vahaṭhṭhāē
ēyaṁ vaïranimittaṁ samāsaō tuha maē siṭṭhaṁ // SurSuCa.64

bhō cittavēga! tattō puṇaravi sō kēvalī maē puṭṭhō
bhayavaṁ! kēttiyamāuṁ katthaṁ va maha hōjja uppattī? // SurSuCa.65


[p. 350]
kō va piyā maha hōhī bōhissaï kō jiṇindadhammammi?
ēvaṁ ca maē bhaṇiṁō bhayavaṁ! sō bhaṇiuṁmāḍhattō // SurSuCa.66

ciṭṭhaï āugasēsaṁ ēgavīsaṁ vāsakōḍikōḍīō
tattō caïūṇa tumaṁ āukkhaē hatthiṇapurammi // SurSuCa.67

siriamarakēurannō dēvīkamalāvaīē kucchimmi
bahuuvayāiyaladdhō uvavajjisi puttabhāvēṇa // SurSuCa.68

[yugmam]
jaṇaṇīi samaṁ tattha ya avahariō puvvavēriyasurēṇa
bhō cittavēga! khayarāhivassa gēhammi vaḍ̣dhihisi // SurSuCa.69

ēntēṇa maha samīvē divvamaṇī jassa ̣dhōiō tumaē
so cciya paramatthapiyā bhavissaï tammi jammammi // SurSuCa.70

pāsammi suppaïṭṭhassa sūriṇō pāviūṇa gihidhammaṁ
aha laddhuṁ samaṇattaṁ kāhisi saṁsāravōcchēyaṁ // SurSuCa.71


[p. 351]
iya kēvaliṇā bhaṇiē tahatti bahu manniūṇa tavvayaṇaṁ
ti payakkhiṇiūṇa puṇō 'bhivandiō sō maē bhayavaṁ // SurSuCa.72

tattō uppaïūṇaṁ samāgaō ēttha tuha samīvammi
jaṁ taṁ tumaē puṭṭhaṁ taṁ savvaṁ sāhiyaṁ ēyaṁ // SurSuCa.73

bhō cittavēga! sampaï kāyavvaṁ jaṁ maē tamāisasu
tō bhaṇaï cittavēgō suravara! nisuṇēsu maha vayaṇaṁ // SurSuCa.74

nahavāhaṇēṇa nīyā jā sā maha bhāriyā sudukkhattā
tayavatthaṁ maṁ daṭṭhuṁ vilavantī kaluṇasaddēṇa // SurSuCa.75

bhuyagōhavẹ̄dhiyassavi na tārisaṁ āsi majjha maṇadukkhaṁ
jaha tīē kaluṇarōvaṇavilāvasaddaṁ suṇantassa // SurSuCa.76

sā kaha ciṭṭhaï sampaï na navatti majjha sāhēsu?
ōhinnāṇēṇa tumaṁ jāṇasi paccakkhamiva savvaṁ // SurSuCa.77


[p. 352]
īsiṁ hasiūṇa taō dēvō vajjaraï bhadda! nisuṇēsu
sā tuha bhajjā nīyā gaṅgāvattammi ruyamāṇī // SurSuCa.78

nahavāhaṇēṇa tattō chụ̄dhā antēurammi niyayammi
gurusōyapīḍiyāē kila ēvaṁ cintayantīē // SurSuCa.79

sō maha daïō tāvaya bhīsaṇabhuyagēhiṁ gahiyasavvaṅgō
guruvēyaṇāē mannē hōhī pāṇēṇa paricattō // SurSuCa.80

aha kahamavi jaï jīvaï tahavi hu maha tēṇa natthisañjōgō
vijjābalaahiēṇaṁ pāvēṇa imēṇa hariyāē // SurSuCa.81

tā sampaï maha juttaṁ mariuṁ gurusōyadukkhataviyāē
suviṇēvi nēva annō purisō maha laggaē aṅgē // SurSuCa.82

iya mantiūṇa tīē aïuggavisaṁ tu bhakkhiyaṁ sahasā
bhañjiya lōyaṇajuyalaṁ mahīyalē nivaḍiyā tattō // SurSuCa.83


[p. 353]
tadavatthaṁ taṁ daṭṭhuṁ hāhāsaddō samuṭṭhiō tattha
taṁ sōuṁ nahavāhaṇakhayarōvi samāgaō tattha // SurSuCa.84

nāūṇa visaviyāraṁ mantē tantē paüñjaī vivihē
visanimmahaṇē maṇiṇō ābandhaī tīē aṅgammi // SurSuCa.85

na ya tīē kōvi guṇō jāō visaghāriyāē bālāē
āhūyā aha bahavē visamantaviyāṇayā khayarā // SurSuCa.86

savvāyaralaggēhivi tēhivi paüṇā na sakkiyā kāuṁ
tāhē mayatti kāuṁ mayakiccaṁ tīē kāūṇa // SurSuCa.87

nīyā pēyavaṇammī nahavāhaṇapariyaṇēṇa sā bālā
cīyāē pakkhiviuṁ tattō uddīviō jalaṇō // SurSuCa.88

[yugmam]
ēttiyamēttaṁ sāhaï sō dēvō jāva cittavēgassa
dhaṇadēva! tāva nisuṇasu jaṁ saṁvittaṁ tahiṁ taïyā // SurSuCa.89


[p. 354]
sōuṁ daïyāmaraṇaṁ dūsahagurudukkhadaliyasavvaṅgō
vajjāsaṇibhinnō iva uggabhuyaṅgēṇa gasiuvva // SurSuCa.90

gahiuvva rakkhasēṇaṁ pahaō iva mōggarēṇa garuēṇa
nīsasiya dīhadīhaṁ gurusōyāuriō khayarō // SurSuCa.91

mucchānimīliyacchō dhasatti dharaṇīyalammi sō paḍiō
ninnaṭṭhasayalacēṭṭhō sañjāō vigayajīuvva // SurSuCa.92

[tisr̥bhiḥ kulakam]
daṭhṭhūṇa cittavēgaṁ tadavatthaṁ tāhē tēṇa dēvēṇa
sīyalajalamāṇēttā sittō sō savvaaṅgēsu // SurSuCa.93

vihiō ya maē pavaṇō sukōmalō niyayaüttarīēṇa
tattō khaṇantarāō laddhūṇavi cēyaṇaṁ kahavi // SurSuCa.94

puṇaruttaṁ mucchijjaï aïguruaṇurāyamōhiō khayarō
aïvallahamahilāē maraṇaṁ sariūṇa dukkhattō // SurSuCa.95


[p. 355]
kahakahavi samāsatthō vihiō gurusōyapīḍiō tahavi
thūlaṁsuē muyantō ahōmuhō ciṭṭhaī jāva // SurSuCa.96

tāva ya surēṇa bhaṇiō mahilāmēttasya kāraṇē kīsa
āyasijjaï appā ēvaṁvihasōyakaraṇēṇaṁ? // SurSuCa.97

[yugmam]
vibuhajaṇanindaṇijjaṁ asamañjasacēṭṭhiyaṁ pamōttūṇa
vatthusarūvaṁ sundara! bhāvēyavvaṁ payattēṇa // SurSuCa.98

saṁsārammi aṇantē paribbhamantāṇa honti jīvāṇa
saṁyōgavippaōgā iṭṭhāṇiṭṭhēhiṁ sayahuttaṁ // SurSuCa.99

nahu harisō sañjōgē nēvaṁ visāōvi iṭṭhavirahammi
kāyavvō buddhimayā saṁsārarūvayaṁ nāuṁ // SurSuCa.100

kiñca puvvabhavē jō tumaē aṇurāgō nēva ujjhiō taïyā
samaṇattaṇēvi pattē tasya pabhāvāu saggēvi // SurSuCa.101


[p. 356]
riddhibalatēyahīṇō āsi tumaṁ taha ya ēttha jammammi
ēvaṁ viōyadukkhaṁ pattaṁ takkammadōsēṇa // SurSuCa.102

[yugmam]
tahavi hu ajjavi rāgaṁ tīē uvariṁ na muñcasē kīsa?
ēvaṁvihadukkhāṇaṁ ēso cciya kāraṇaṁ paramaṁ // SurSuCa.103

aha bhaṇaï cittavēgō suravara! maha phuraï dāhiṇaṁ nayaṇaṁ
pahasiyamuhō ya dīsasi tumanti tā kahasu paramarttha // SurSuCa.104

kiṁ jīvaï sā bālā saccaṁ ciya ahava sā mayā varaī?
jaï tāva tumaṁ mittō āsi mahaṁ annajammammi // SurSuCa.105

daṁsijjaü sā sigghaṁ aha navi tā majjha jīviyaṁ natthi
lajjāmi bahu bhaṇantō ēsō ciya nicchaō majjha // SurSuCa.106

īsiṁ hasiūṇa taō dēvō vajjaraï bhadda! jaï ēvaṁ
tā piṭṭhaō nirūvasu jēṇa tayaṁ pēcchasē daïyaṁ // SurSuCa.107


[p. 357]
ēvaṁ surēṇa bhaṇiō valiyaggīvaṁ nirūvaī jāva
tāva ya vihūsiyaṅgī pēcchaï niyabhāriyaṁ sahasā // SurSuCa.108

taṁ daṭṭhu cittavēgō sasaṅkiō niyamaṇammi vajjaraï
suravara! sāhasu saccaṁ hāsaṁ mōttūṇa maha iṇhiṁ // SurSuCa.109

kiṁvā sacciya ēsā nahavāhaṇaavahiyā mahaṁ daïyā
maha āsāsaṇahēuṁ suramāyā aha tumē vihiyā? // SurSuCa.110

jaï tāva visaṁ bhakkhiya maha virahē sā mayā sudukkhattā
tā kaha iha jīvantī sampattā akkhayasarīrī? // SurSuCa.111

tattō ya bhaṇaï dēvō sacciya ēsā, na hōi suramāyā
avahariya sā maē ihāṇiyā tahaya nisuṇēsu // SurSuCa.112

kēvalimahimaṁ kāuṁ āgacchantēṇa tuha samīvammi
ōhinnāṇēṇa maē diṭṭhā tuha bhāriyā ēsā // SurSuCa.113


[p. 358]
kayamaraṇajjhavasāṇā tattō ya maē vicintiyaṁ ēyaṁ
gahiūṇa imaṁ pacchā gacchissaṁ mittapāsammi // SurSuCa.114

iya cintiya pattō haṁ gaṅgāvattammi tammi nayarammi
visavēyavihuriyaṅgī diṭṭhā ya maē imā tattha // SurSuCa.115

hantūṇa mantasattiṁ savvēsiṁ thambhiyaṁ maē u visaṁ
tattō mayatti kaliuṁ mayakiccaṁ tīē kāūṇaṁ // SurSuCa.116

nīyā pēyavaṇammī nahavāhaṇapariyaṇēṇa sā bālā
cīyāē pakkhiviuṁ jāhē ujjāliō jalaṇō // SurSuCa.117

tāhē avahariya visaṁ dhēttūṇa imaṁ samāgaō ihaï
tujjha samīvē tāva ya ēsa vigappō mahaṁ jāō // SurSuCa.118

[tisr̥bhiḥ kulakam]
sōuṁ imīi maraṇaṁ kiṁ mannē ēsa kuṇaï maha mittō
kiṁ daḍharāgō ajjavi ahavāvi hu payaṇurāgotti // SurSuCa.119


[p. 359]
iya cintiūṇa ēsā addissā suyaṇu! tuha maē vihiyā
nāūṇa nicchayaṁ tē iṇhiṁ puṇa payaḍiyā bhadda! // SurSuCa.120

tā mā kuṇa āsaṅkaṁ sacciya ēsā u kaṇagamālatti
iya bhaṇiē sō khayarō pahasiyavayaṇō daḍhaṁ jāō // SurSuCa.121

aha paṇamiya taṁ dēvaṁ kayañjalī bhaṇaï cittavēgō sō
aïnēhō dakkhinnaṁ ahō ṇu tē mittavacchallaṁ // SurSuCa.122

paraüvayārarayā iha mahānubhāvā bhavanti payaīē
aṇuvakayāvi parēṇaṁ vaṭṭanti sayāvi uvayārē // SurSuCa.123

tumaē dinnaṁ jīyaṁ maṇasantāvō tumē ya nivvaviō
aṇahasarīsā ēsā tumaē majjha uvaṇīyā // SurSuCa.124

āulamaṇassa puvviṁ tumaē jaṁ kiñci majjha uvaïṭṭhaṁ
savvaṁ bhariyaghaḍassava taṁ maha pāsēṇa bōlīṇaṁ // SurSuCa.125


[p. 360]
tujjha pabhāvā suravara! jāō haṁ satthamāṇasō iṇhiṁ
kāyavvaṁ jaṁ kiñcivi sampaï āisasu taṁ savvaṁ // SurSuCa.126

bhaṇiyaṁ dēvēṇa taō havaï hu dēvāṇa daṁsaṇamamōhaṁ
tō bhaṇasu bhadda! kiñciṁvi jēṇa tayaṁ tuha payacchāmi // SurSuCa.127

tō bhaṇaï cittavēgō jaï ēvaṁ dēsu majjha taṁ kiñci
nahavāhaṇakhayarō jaha na sakkaē maṁ parābhaviuṁ // SurSuCa.128

bhaṇiyaṁ dēvēṇa taō mahilāsahiyassa pahariō jaṁ sō
vijjāharakayamēraṁ viṁladhiuṁ dappavāmụ̄dhō // SurSuCa.129

tēṇēva kāraṇēṇaṁ vijjācchēō imassa sañjāō
tā sampaï asamatthō bhadda! tumaṁ sō parābhaviṁu // SurSuCa.130

annaṁ ca. 

kila puvvavēriēṇaṁ avahariō jāyagaruyarōsēṇa
tō cittavēga! khayarāhivassa gēhammi vaḍ̣dhihisi // SurSuCa.131


[p. 361]
iya taïyā kēvaliṇā bhāvibhavaṁ majjha sāhayantēṇa
āiṭṭhaṁ tā tumaē hōyavvaṁ khayaranāhēṇa // SurSuCa.132

[yugmam]
vēyaḍḍhadakkhiṇāē sẹ̄dhīē sayalakhayaranāhāṇaṁ
sāmiṁ karēmi sampaï tumanti, kiṁ ēttha annēṇa? // SurSuCa.133

majjha pabhāvāō tuha savvāō cēva khayaravijjāō
hōhinti pạdhiyasiddhā ahiyāō annakhayarēhiṁ // SurSuCa.134

paravijjāṇaṁ chēyaṁ mantāṇa ōsahīṇa ahalattaṁ
kāhisi icchāē tumaṁ khayarāṇaṁ vayaṇamattēṇaṁ // SurSuCa.135

aïdappiyāvi khayarā āṇāniddēsakāriṇō savvē
hōhinti viṇayapaṇayā majjha pabhāvāō tuha bhadda! // SurSuCa.136

tā iṇhiṁ gantūṇaṁ vēyaḍ̣dhē siddhakūḍasiharammi
sāsayajiṇapaḍimāṇaṁ mahimaṁ aṭṭhāhiaṁ kāuṁ // SurSuCa.137


[p. 362]
abbhatthiya dharaṇinda savvāō tujjha khayaravijjhāō
dāuṇa jahāvihiṇā gacchissaṁ tāhi saṭṭhāṇaṁ // SurSuCa.138

[yugmam]
ēvaṁ surēṇa bhaṇiō payajuyalaṁ paṇamiūṇa sē khayarō
suravara! mahāpasāō ēvaṁ hōutti vajjaraï // SurSuCa.139

bahumāṇajuyaṁ tattō ābhāsittā mamaṁ tu sō khayarō
dhaṇadēva! maha samappiya maṇimēyaṁ gurupamōēṇa // SurSuCa.140

dēvēṇa tēṇa sahiō saha mahilāē nahammi uppaïō
ahayampi taō tattō samāgaō niyayaṭhāṇammi // SurSuCa.141

[yugmam]
tā bhō dhaṇadēva! maē ēēṇa kamēṇa pāviō ēsa
bahupunnapāvaṇijjō maṇī maṇāṇandasañjaṇaṇō // SurSuCa.142

diyalōyasamuppannō pavarō ēsō maṇī mahābhāga!
nissēsadōsasamaṇō visēsaō visasamūhassa // SurSuCa.143


[p. 363]
tā dhaṇadēva! mahāyasa! gēṇhasu ēyaṁ tumaṁ maṇiṁ divvaṁ
sayalaguṇēganihāṇaṁ maha aṇurōhēṇa, kiṁ bahuṇā // SurSuCa.144

ēyaṁ nisamma vayaṇaṁ kusalō bhaṇiīsu bhaṇaï dhaṇadēvō
bhō rāyasuya! jamēyaṁ tumaē saha daṁsaṇaṁ majjha // SurSuCa.145

jaṁ ca imaṁ accataṁ vayaṇaṁ sabbhāvagabbhiṇaṁ bhadda!
taṁ cēva majjha maṇisayasahassalakkhāṇa abbhahiyaṁ // SurSuCa.146

aha bhaṇaï suppaïṭṭhō nisamma dhaṇadēvabhāsiyaṁ vayaṇaṁ
atthi ya ēyaṁ dhaṇadēva! kintu ahayampi ēyammi // SurSuCa.147

gahiē divvamaṇimmī tumaē mannē kayatthamappāṇaṁ
tā bhō maha dhiihēuṁ kijjaü maṇigahaṇamaviyappaṁ // SurSuCa.148

[yugmam]
nāuṁ aïnibandhaṁ gahiō viṇiēṇa sō maṇī pavarō
aha bhaṇaï suppaïṭṭhō puṇaravi dhaṇadēvamāsajja // SurSuCa.149


[p. 364]
gantūṇa kusaggapurē niyattamāṇēṇa niyapurābhimuhaṁ
āgantavvaṁ ihaïṁ amhāṇa aṇuggahaṭṭhāē // SurSuCa.150

bhaṇiyaṁ dhaṇadēvēṇaṁ hōu avigdhēṇa tāva samaō sō
jaṁ ēsō ciya maggō niyattamāṇāṇamamhāṇa // SurSuCa.151

ēvaṁ kayasambhāsō rayaṇiṁ gamiūṇa tassa gēhammi
pattē pabhāyasamaē saṁvụ̄dhē sayalasatthammi // SurSuCa.152

tavvēlasamuciyaṁ sō kāyavvaṁ kāuṁ niggaō tattō
niyapariyaṇasahiēṇaṁ pallīvaïṇā 'ṇugammantō // SurSuCa.153

[yugmam]
kahakahavi niyattēuṁ sasōyavayaṇaṁ tu pallīnāṁhaṁ taṁ
satthēṇa samaṁ caliō dhaṇadēvō vēsarārụ̄dhō // SurSuCa.154

kālēṇa ya sampattō kusagganayarammi vaṇiyasañjuttō
ghēttuṁ mahagdhamullaṁ darisaṇayaṁ naravaïsamīvē // SurSuCa.155


[p. 365]
sampattō naravāhaṇarannā bahu manniō taō tēṇa
suṅkavaï sayalabhaṇḍaṁ pañcaülaṁ sakkhiṇaṁ kāuṁ // SurSuCa.156

[yugmam]
sāgarasēṭṭhissa taō bhavaṇēsu bhāḍaēṇa gahiēsu
uttāriyaṁ tu bhaṇḍaṁ savvampi niuttapurisēhiṁ // SurSuCa.157

uttaraï ya païdiyahaṁ bhaṇḍaṁ taha ghēppaē ya paḍibhaṇḍaṁ
ēvaṁ ca kaïvi māsā vōlīṇā tattha nayarammi // SurSuCa.158

sāgarasēṭṭhisuēṇaṁ siridattēṇa samaṁ tu ēyassa
sañjāyā gurupīī sambavahāraṁ karēntassa // SurSuCa.159

aha annayā ya nīō niyayagihē bhōyaṇassa kajjēṇa
mahayā uvarōhēṇaṁ siridattēṇaṁ tu dhaṇadēvō // SurSuCa.160

tattha ya gaēṇa diṭṭhā sirikantā pavararūvasampannā
bhagiṇī siridattassa u kannā navajōvvaṇārambhā // SurSuCa.161


[p. 366]
sā tāliyaṇṭahatthā vīēntī bhōyaṇaṁ karēntēṇa
saccaviyā paccaṅgaṁ abbhuvavannō taō ēsō // SurSuCa.162

tīēva sasiṇēhaṁ avaṅgadiṭṭhīē pulaïō ēsō
aha cintaï dhaṇadēvō tīē rūvēṇa akkhittō // SurSuCa.163

jaï tāva imā kannā, dēnti ya jaï mē vimaggiyā ēē
tā hōjja maha kayatthō daïyāē imāē maṇuyabhavō // SurSuCa.164

kaha hōjja majjha ēsā maggāmi sayampi ahava annēṇa
jaï dāhinti na majjhaṁ vimaggiyā, hōjja lahuyattaṁ // SurSuCa.165

ahavā samāṇajāī dhaṇavantō vasaṇavajjiō taha ya
ēsāvi jōvvaṇatthā tamhā dāhinti maha ēē // SurSuCa.166

ēvaṁ vicintayantō kāūṇaṁ bhōyaṇaṁ tu dhaṇadēvō
siridattēṇa viinnē tambōlavilēvaṇāimmi // SurSuCa.167


[p. 367]
gēhāō nīhariō gantūṇaṁ niyayavāsaṭhāṇammi
sirikantāhayahiyaō pāsuttō pavarasayaṇīē // SurSuCa.168

[yugmam]
ēttō ya mayaṇavasagā sirikantā raṇaraṇēṇa abhibhūyā
gantūṇa gihujjāṇē pāsuttā kayaligēhammi // SurSuCa.169

tatthayavakkhittamaṇā kasiṇabhuyaṅgēṇa bāhumūlammi
daṭṭhā dṭhṭhūṇa ahiṁ aīvabhayavēvirasarīrā // SurSuCa.170

āgamma māumūlē ruyamāṇī bhaṇaï vēyaṇaparaṭṭhā
ammō! khaddhā khaddhā ahayaṁ gurukasiṇasappēṇa // SurSuCa.171

[yugmam]
pēlavasattattaṇaō ukkaḍayāē ya visaviyārassa
vēyaṇāē pabhūyattā sabhayattā itthibhāvassa // SurSuCa.172

mīliyalōyalajuyalaṁ nīsāhārā dhasatti dharaṇīē
vihalandhalā nivaḍiyā jaṇaṇīē pēcchamāṇīē // SurSuCa.173


[p. 368]
taṁ daṭṭhuṁ sirimaïṇā sāgarasēṭṭhī tahēva siridattō
taha sayalapariyaṇō sō sahasati samāulībhūō // SurSuCa.174

tāhē bahugāruḍiyā hakkārijjanti mantatantaviū
kīranti mantajāvā taha vaṭṭijjantī mūlīō // SurSuCa.175

dhārēnti dhāraṇāō kēvi hu kannammi dinti sē jāvaṁ
kaluṇaṁ vilavaï jaṇaṇī sandhīraï sē piyā ēvaṁ // SurSuCa.176

sundari! mā kuṇa sōyaṁ ēyaṁ nēmittiyaṁ tayaṁ vayaṇaṁ
sampaï payaḍīhōhī daïē! jāmāuō tujjha // SurSuCa.177

avisaṁvāī jaṁ sō sumaī nēmittiō tahā suyaṇu!
kamalāvaīē savvaṁ nivvaḍiyaṁ tēṇa āiṭṭhaṁ // SurSuCa.178

ēvaṁ ca vaṭṭamāṇē jāhē na caïnti tattha gāruḍiyā
savvāyaralaggāvi hu visaviyaṇaṁ sē niyattēuṁ // SurSuCa.179


[p. 369]
tattō tīē visannō savvōvi hu pariyaṇō piyā bhāyā
cintēnti ya kiṁ hōhī aliyaṁ nēmittiyāiṭṭhaṁ? // SurSuCa.180

puṇaravi ya tammi nayarē ḍiṇḍimasaddēṇa savvagāruḍiyā
vāhariyā na ya kēṇavi uṭṭhaviyā sappadaṭṭhā sā // SurSuCa.181

ētthantarammi kēṇavi paōyaṇēṇaṁ samāgaō tattha
dhaṇadēvō aha pēcchaï samāulaṁ pariyaṇaṁ savvaṁ // SurSuCa.182

aha daṭṭhuṁ siridattaṁ pucchaï kiṁ mitta! āulā tubbhē?
dīsaha viddāṇamuhā, aha siridattō imaṁ bhaṇaï // SurSuCa.183

sirikantā maha bhagiṇī kannā sappēṇa ajja daṭṭhatti
na u jīvāvaï kōvi hu tēṇamhē āulā mitta! // SurSuCa.184

annaṁ ca. 

nēmittiēṇa puvvaṁ āiṭṭhaṁ āsi sappaḍasiyaṁ jō
ujjīvissaï ēyaṁ hōhī ēyāē sō bhattā // SurSuCa.185


[p. 370]
ēyaṁ ca tassa vayaṇaṁ aliyappāyaṁ tu sampaïṁ jāyaṁ
jaṁ sā ahiṇā ḍakkā na ya kōvi hu taṁ samuṭṭhavaï // SurSuCa.186

dhaṇadēva! taō amhaṁ sampaï tuṭṭā ō jīviyavvāsā
aïvallahabhagiṇīē tēṇamha sōgāulā dhaṇiyaṁ // SurSuCa.187

iya sōuṁ dhaṇadēvō saharisacittō samullavaï ēvaṁ
mā kuṇa sōyaṁ sundara! na hōi aliyaṁ tayaṁ vayaṇaṁ // SurSuCa.188

dē! picchāmō tāva ya tuha bhagiṇiṁ, tēṇa ēvamullaviē
nīō tīē samīvē dhaṇadēvō bhaṇaï niyapurisaṁ // SurSuCa.189

taṁ supaïṭṭhadinnaṁ āṇēsu maṇinti tāhē sō purisō
ghittuṁ lahu divvamaṇiṁ samāgaō tassa pāsammi // SurSuCa.190

vimalasalilēṇa sittō divvamaṇī tāhē tēṇa nīrēṇa
abbhōkkhiyā salīlaṁ samuṭṭhiā suhapasuttavva // SurSuCa.191

aviya. 


[p. 371]
tīē taṁ dēhagayaṁ sappavisaṁ maṇijalēṇa saṁsittaṁ
sukkajjhāṇābhihayaṁ naṭṭhaṁ kammaṁva mōhaṇiyaṁ // SurSuCa.192

taṁ daṭṭhuṁ siridattō sāgarasiṭṭhī ya harisiyā dōvi
pisuṇanti tujjha ēsā dinnā dhaṇadēva! sirikantā // SurSuCa.193

tattō sōhaṇalaggē pariṇīyā ucchavēṇa mahayā u
tīē sō aṇurattō visayasuhaṁ bhuñjaē tattha // SurSuCa.194

jā tattha kaïvi māsē ciṭṭhaï sō tīē jōvvaṇāsattō
tāva ya savvaṁ bhaṇḍaṁ vikkīyaṁ tassa purisēhiṁ // SurSuCa.195

paḍibhaṇḍaṁ pihu gahiyaṁ saṁvụ̄dhā sayalasatthiyā tāhē
dhaṇadēvō āpucchaï gamaṇatthaṁ sasuravaggaṁ taṁ // SurSuCa.196

aha bhūridaviṇajuttā dāsīdāsāipariyaṇasamaggā
sirikantā niyapiuṇā paṭṭhaviyā bhattuṇā samayaṁ // SurSuCa.197


[p. 372]
puvvuddiṭṭhakamēṇaṁ dhaṇadēvō garuyasatthapariyariō
caliō niyanayarammi kusagganayarāu suhadivasē // SurSuCa.198

aha kamasō sampattō sīhaguhāsannabhūpaēsammi
āvāsiyammi satthē dhaṇadēvō cintaē ēvaṁ // SurSuCa.199

taïyā pallīvaïṇā bhaṇiō u ahaṁ avassamēntēṇa
āgantavvaṁ tumaē maha dhiihēunti tā iṇhiṁ // SurSuCa.200

āsannā sā vaṭṭaï pallī tā sigghamēva gacchāmi
daṭhṭhūṇa suppaïṭṭhaṁ puṇaravi ihamāgamissāmi // SurSuCa.201

iya cintiūṇa kaïvayapurisajuō vēsarīē ārụ̄dhō
sampattō aha pēcchaï sīhaguhaṁ savvaō daḍḍhaṁ // SurSuCa.202

aviya. 

jālāluṅkhiyanivaḍiyagōmahisakaraṅkakaliyapērantaṁ
pērantasatthaviṇihayahayaruhirapavāhaduggandhaṁ // SurSuCa.203


[p. 373]
duggandhadharaṇinivaḍiyabhaḍamaṁsavasāpasattabahusuṇahaṁ
suṇahabhayaṁmukkamāṇusakaraṅkasivamukkaphēkkāraṁ // SurSuCa.204

phēkkārasavaṇasantaṭṭhabhīruuḍḍīṇagiddhasisunivahaṁ
sisunivahahatthasandaḍḍhabhillajuvaīhiṁ duppicchaṁ // SurSuCa.205

duppicchajalaṇajālāpaluṭṭhabhillōhabhavaṇabībhacchaṁ
bībhacchajalaṇakavaliyamayamāṇusasayasamāinnaṁ // SurSuCa.206

taṁ daṭṭhuṁ dhaṇadēvō ēvaṁ vajjaraï hā! kimēyanti
aïvisamāvi hu pallī kēṇa imā handi! daḍḍhatti? // SurSuCa.207

ētthantarammi kēṇavi karaṅkamajjhaṭṭhiēṇa vajjariyaṁ
dhaṇadēva! ēhī ēttō ahayaṁ sō dēvasammotti // SurSuCa.208

palicchinnacalaṇajuyalō gurupaharaṇaghāyajajjariyadēhō
gāḍhaṁ tisābhibhūō ajjavi ciṭṭhāmi jīvantō // SurSuCa.209


[p. 374]
taṁ sōuṁ dhaṇadēvō purisaṁ paṭṭhaviya pāṇiyanimittaṁ
aïguruvisāyajuttō pattō aha tasya pāsammi // SurSuCa.210

bhaṇiyaṁ dhaṇadēvēṇaṁ sāhasu bhō! kēṇa vilasiyaṁ ēyaṁ
sō kattha suppaïṭṭhō aha sō saṇiyaṁ samullavaï // SurSuCa.211

ēttō taïyammi diṇē siddhapurāō samāgaō purisō
ēgantammi ya siṭṭhaṁ tēṇa imaṁ pallināhassa // SurSuCa.212

kumara! ahaṁ paṭṭhaviō tuhapiuvaramantisumaïnāmēṇa
bhaṇiyaṁ ca tēṇa, ēyaṁ sāhējjasu suppaïṭṭhassa // SurSuCa.213

suggīvassiha rannō atisurayapasaṅgadōsaō jāō
khayavāhī tēṇa imō cēṭṭhaï khaṇajīviyavvotti // SurSuCa.214

ēsōvi surahakumarō santāvaï sayalapayaïvaggaṁ tu
dussīlō ulluṇṭhō asabbhabhāsī akajjaraō // SurSuCa.215


[p. 375]
taha ēyassa virattā sāmantamahantamāiyā savvē
rajjasirīē ajōgō, taṁ cēva ya kumara! jōgō si // SurSuCa.216

tujjha puṇa vahaṭṭhāē kaṇagavaīē pabhūyavikkhēvō
paṭṭhaviō tā tumaē rakkhēyavvaṁ niyasarīraṁ // SurSuCa.217

ēvaṁ ca jāva sāhaï sō purisō bhadda! pallināhassa
tāva ya sō vikkhēvō pabhūyarahaturayapāikkō // SurSuCa.218

sahasacciya sampattō samantaō vẹ̄dhiyā imā pallī
aha bhillanivahasahiō nīhariō suppaïṭṭhōvi // SurSuCa.219

[yugmam]
bahujaṇasaṁhārakaraṁ laggaṁ āōhaṇaṁ mahāghōraṁ
nihayā bahavō bhillā vijiyā amhē parabalēṇaṁ // SurSuCa.220

gahiūṇa taō sāraṁ savvaṁ ḍahiūṇa sīhaguhamēyaṁ
kāuṁ hayavippahayaṁ viṇiggayaṁ parabalaṁ tattō // SurSuCa.221


[p. 376]
ahayampi hu jujjhantō ēyamavatthantaraṁ ihaṁ pattō
dhaṇadēva! nēva jāṇē kiṁ jāyaṁ suppaïṭṭhassa // SurSuCa.222

pañcanamōkārō aha dinnō sammattavayasamēō sē
tēṇavi ya bhāvasāraṁ puṇaruttaṁ bhaṇiumāḍhattō // SurSuCa.223

ētthantarammi purisō salilaṁ dhittūṇa āgaō tattha
dhaṇadēvō bhaṇaï taō piyasu jalaṁ dēvasamma! imaṁ // SurSuCa.224

aha sō jalaṁ pibantō aïtaṇhāsusiyatāluyattaṇaō
guruvēyaṇāparigaō sahasā pāṇēhiṁ paricattō // SurSuCa.225

dhaṇadēvōvi hu aïgurusōgō ḍahiūṇa tassa taṁ dēhaṁ
savvampi samarabhūmiṁ jōyāvaï niyayapurisēhiṁ // SurSuCa.226

na ya katthaï uvaladdhaṁ karaṅkamēttampi pallināhassa
tattō cintaï ēsō hā! dhī! vihiṇō vilasiyassa // SurSuCa.227


[p. 377]
tārisaguṇajuttassavi saralasahāvassa suppaïṭṭhassa
nigghiṇakaṇagavaīē hā! hā! kaha dāruṇaṁ vihiyaṁ? // SurSuCa.228

māindajālasarisaṁ savvaṁ ēyammi handi! saṁsārē
khaṇadiṭṭhanaṭṭharūvaṁ dhaṇapariyaṇajīviyavvāiṁ // SurSuCa.229

na ya najjaï kiṁ jāyaṁ mahāṇubhāvassa suppaïṭṭhassa
kiṁ jīvaï ahava maō saṅgāmē ēttha jujjhantō? // SurSuCa.230

ēmāi cintayantō dhaṇadēvō āgaō nijē satthē
aha kamasō sampattō satthajuō hatthiṇapurammi // SurSuCa.231

tuṭṭhāō jaṇaṇijaṇayā savvē āṇandiyā vayaṁsā sē
sōhaṇadivasē vahuyā pavēsiyā niyayagēhammi // SurSuCa.232

aha puvvasiṇēhēṇaṁ sirikantā sāsuyāiṇunnāyā
niyacēḍijuyā pattā kamalāvaïdēvigēhammi // SurSuCa.233


[p. 378]
daṭṭhuṁ puvvavayaṁsiṁ viyasiyamuhapaṅkayā mahādēvī
aïgaruyasiṇēhēṇaṁ uṭṭhiya āliṅgaē ēyaṁ // SurSuCa.234

bhaṇaï ya vayaṁsi! ukkaṇṭhiyāē diṭṭhā pabhūyakālāō
aïsōhaṇaṁ hi jāyaṁ jaṁ sāsurayampi tuhavi ēttha // SurSuCa.235

jaṁ tumaē diṭṭhāē diṭṭhaṁ mannāmi piiharaṁ savvaṁ
iya bhaṇiuṁ dēvīē uciyapavittī kayā tīē // SurSuCa.236

uvaviṭṭhāō dōnnivi kusalapavittī ya sāhiyā savvā
khaṇamēgaṁ sambhāsaṁ kāūṇa bhaṇaï sirikantā // SurSuCa.237

gacchāmi iṇhi gēhē tattō kamalāvaī imaṁ bhaṇaï
païdiyahaṁ aï! tumaē āgantavvaṁ maha samīvē // SurSuCa.238

bhaṇiyaṁ sirikantāē ēvaṁ kāhāmi ēvaṁ bhaṇiūṇaṁ
dēvīē aṇunnāyā samāgayā niyayagēhammi // SurSuCa.239


[p. 379]
ēvaṁ sirikantāē sasurakulē tattha acchamāṇīē
kamalāvaīdēvīē samayaṁ gurupīijuttāē // SurSuCa.240

dhaṇadēvēṇaṁ samayaṁ visayasuhaṁ sammamaṇuhavantīē
bahuyāō aïkkantā vāsāṇaṁ kōḍikōḍīō // SurSuCa.241

[yugmam]
aha annayā kayāivi riuṇhāyā bhattuṇā samaṁ suttā
rayaṇīcarimajāmē sumiṇaṁ pāsittu paḍibuddhā // SurSuCa.242

aha bhaṇaï maē piyayama! sumiṇē candō muhēṇa pavisantō
diṭṭhō, taṁ daṭhṭhūṇaṁ sahasā buddhā taō ahayaṁ // SurSuCa.243

bhaṇiyaṁ dhaṇadēvēṇaṁ sundari! puttō bhavissaē tujjha
sayalavaṇivaggapavarō iya ēvaṁ sūyaē sumiṇaṁ // SurSuCa.244

bhaṇiyaṁ sirikantāē ēvaṁ piya! hōu vayaṇayaṁ saccaṁ
sāsamadēvīpabhāvā baddhō ēsō maē gaṇṭhī // SurSuCa.245


[p. 380]
tīē ciya rayaṇīē tīē kucchiṁsi gabbhasambhūī
jātā kamēṇa jāva ya bōlīṇā dōnni māsā sē // SurSuCa.246

taïyammi puṇō māsē dōhalaō tīē abhayadāṇammi
jāō dhaṇadēvēṇavi siṭṭhē sō pūriō tīē // SurSuCa.247

aha uvaciyagabbhā pūriē dōhalammī pasavaṇasamayammī āgayammī suhēṇa
suhagahanivahammī uccaṭhāṇaṭṭhiyammī suhakaraṇamuhuttē dārayaṁ sā pasūyā // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï sirikantātaṇayapasavaṇō nāma
surasundarināmāē kahāē navamō paricchēō // SurSuCa.250



---------------------------------------------------------------------

[p. 381]
[daśamaḥ paricchēdaḥ]

takkammakusalavilayāsamūhavihiyammi sūikammammi
halluttāvaligihadāsivihiyatakkālakaraṇijjē // SurSuCa.1

saharisapariyaṇavajjariyavajjasuyajammaharisiyamaṇēṇa
dhaṇadhammasēṭṭhiṇā aha vaddhāvaṇayaṁ samāḍhattaṁ // SurSuCa.2

[yugmam]
aviya. 

gahiyakkhavattapavisantanayaranārījaṇōharamaṇīyaṁ
ramaṇīyaṇamuhamaṇḍaṇa- vāvaḍaniyabandhuvaradāraṁ // SurSuCa.3

varadāragganivēsiyavandaṇamālāsaṇāhasiyakalasaṁ
siyakalasahatthapavisantavaṭṭakijjantakalasaddaṁ // SurSuCa.4


[p. 382]
kalasaddapaürapāulamaṅgalasaṅgīyaparavapēkkhaṇayaṁ
pēkkhaṇayapikkhakkhittalōyadijjantatambōlaṁ // SurSuCa.5

[tisr̥bhiḥ kulakam]
aviya. 

ghōsiyajīvā 'ghāō mōyāviyaviulabandini urambō
dijjantavivihadāṇō dīṇāṇāhāisuhajaṇaō // SurSuCa.6

païjiṇamandirakijjantavajjavaramajjaṇāivāvārō
varavatthamāiēhiṁ saṁmāṇiyasāhusandōhō // SurSuCa.7

bhōjiyasayaṇasamūhō saṁmāṇiyavaṇiyanāyaramahalallō
jaṇajaṇiyacamakkārō suyajammamahūsavō vihiō // SurSuCa.8

ēvaṁ kayakāyavvō sampattē bārasammi diyahammi
gahiūṇa darisaṇīyaṁ sampattō rāiṇō mūlaṁ // SurSuCa.9

kayaviṇaō dhaṇadēvō bhaṇaï mahārāya! sēṭṭhivayaṇēṇa
dēvīsahiēṇa tumē bhōttavvaṁ amha gēhammi // SurSuCa.10


[p. 383]
hasiūṁ rannā bhaṇiyaṁ na hōi kiṁ sēṭṭhiṇō imaṁ gēhaṁ?
piusarisō jaṁ sēṭṭhī vicintagō sayalarajjassa? // SurSuCa.11

tahavi hu sēṭṭhī jaṁ bhaṇaï kiñci taṁ cēva amha kāyavvaṁ
iya bhaṇiē dhaṇadēvō mahāpasāutti bhaṇiūṇa // SurSuCa.12

niyagēhē gantūṇaṁ takkāluciyaṁ samatthakaraṇīyaṁ
niyapariyaṇēṇa kāraï āṇandiyamāṇasō jāva // SurSuCa.13

dēvīsahiō rāyā karēṇuyāvisaraparigaō tāva
sampattō sēṭṭhigihē bandijaṇugghuṭṭhajayasaddō // SurSuCa.14

[tisr̥bhiḥ kulakam]
kayamaṅgalōvayārō uttariya karēṇuyāi dēvijuō
varamuttāhalaviraïyacaükkasīhāsaṇē pavarē // SurSuCa.15

uvaviṭṭhō dēvijuō tattō ya vilāsiṇīhiṁ pavarāhiṁ
ārattiyāvaraṇapamuhammi vihimmi vihiyammi // SurSuCa.16


[p. 384]
bhuttō divvāhāraṁ niyapariyaṇasañjuō jahāvihiṇā
gōsīsavilattaṅgō parihāviyadivvavaravatthō // SurSuCa.17

[tisr̥bhiḥ kulakam]
viṇaya naēṇaṁ tattō dhaṇadēvēṇaṁ imaṁ tu vinnattō
dēvīē piyabhagiṇī vajjaraï imaṁ mahārāya! // SurSuCa.18

pasavanti piuharammī paḍhamaṁ kila sayalavaṇiyajāyāō
kāraṇavasēṇa kēṇavi sañjāyaṁ nēva taṁ majjha // SurSuCa.19

tā dēvidaṁsaṇēṇaṁ ihēva kila piuharanti mannāmi
tā jaï ittiyabhūmiṁ āgacchaï hōi tā laṭṭhaṁ // SurSuCa.20

ēvaṁ ca tēṇa bhaṇiē aha dēvī rāiṇā aṇuṇṇāyā
sirikantāē samīvē sampattā kañcuisamēyā // SurSuCa.21

tattha ya maṇōramāē vilēvaṇāharaṇavatthamāīhiṁ
pūiya bhaṇiyā dēvī suyassa nāmaṁ karēsutti // SurSuCa.22


[p. 385]
bhaṇiyaṁ dēvīē taō siṭṭhiṇi! tuha cēva hōi uciyamiṇaṁ
tahavi tumaē bhaṇiyaṁ kāyavvamavassamamhāṇaṁ // SurSuCa.23

gahiūṇa niucchaṅgē taṁ bālaṁ kamalakōmalakarēhiṁ
kamalāvaīē bhaṇiyaṁ sugandhagandhē khivantīē // SurSuCa.24

sirikantāē jaṇiō dhaṇadēvēṇaṁ tu bālaō ēsō
māupiuaddhanāmō siridēvō nāmamēyassa // SurSuCa.25

aïsōhaṇaṁ hi nāmaṁ vihiyaṁ dēvīi iya bhaṇantēṇa
avihavanārigaṇēṇaṁ maṅgalasaddō samugghuṭṭhō // SurSuCa.26

aha taṁ maṇaharadēhaṁ muṭṭhīkayakarajuyaṁ visālacchaṁ
sukumālapāṇipāyaṁ daṭhṭhūṇa vicintaē dēvī // SurSuCa.27

dhannā majjha vayaṁsī jīē suō ērisō samuppannō
jaṇamaṇanayaṇāṇandō maha puṇa ēyampi na hu jāyaṁ // SurSuCa.28


[p. 386]
kiṁ majjha jīviēṇaṁ kiṁvā maha vihalagavvarajjēṇa
jā niyataṇayassa muhaṁ picchāmi na mandabhaggatti // SurSuCa.29

ēmāi cintayantī ābhāsittā vayaṁsiyaṁ niyayaṁ
rannā sahiyā dēvī sampattā niyayagēhammi // SurSuCa.30

tattha ya taṁ cintantī suyajammukkaṇṭhiyā sasōillā
paricattadēhaciṭhṭhā uvviggā sayalakajjēsu // SurSuCa.31

mattā va mucchiyā iva suttavva mayavva vigayasattavva
jhāṇagayajōgiṇi iva uvarayanīsēsavāvārā // SurSuCa.32

parihāyantasarīrā gurusōyāyāsa sāmamuhakamalā
rannā kayāi diṭṭhā puṭhṭhā kamalāvaī tāhē // SurSuCa.33

[tisr̥bhiḥ kulakam]
dēvi! tumaṁ kiṁ vimaṇā dubbaladēhā ya dīsasē iṇhiṁ
kiṁ vachiyaṁ na pujjaï sāhīṇē kiṅkarammi maē // SurSuCa.34


[p. 387]
bhaṇiyaṁ dēvīē taō aṁsujalāsārāsittasihiṇāē
piyayama! tuha ppasāyā sampajjaï vañchiyaṁ savvaṁ // SurSuCa.35

taṁ natthi kimpi sōkkhaṁ tuha ppasāyāu jaṁ na mē pattaṁ
navaraṁ puttapalōyaṇasōkkhaṁ suiṇēvi nō diṭṭhaṁ // SurSuCa.36

dhannāu tāu nārīō ittha jāō ahō nisiṁ nāha!
niyaya thaṇaṁ dhayantaṁ thaṇandhayaṁ handi! picchanti // SurSuCa.37

pacchā pariṇīyāivi sirikantāē suō samuppannō
tumaē mannāyāē na puṇō maha mandabhāgāē // SurSuCa.38

tā dēva! dēsu puttaṁ aha navi tā natthi jīviyaṁ majjha
tuṭṭaï thaṇōvi aha ēi khīramannā gaī natthi // SurSuCa.39

tattō rannā bhaṇiyaṁ ētthatthē kuṇasu dēvi! mā sōgaṁ
ārāhittā tiyasaṁ pūrēmi maṇōrahē 'vassaṁ // SurSuCa.40


[p. 388]
iya bhaṇiūṇaṁ rāyā kāuṁ pūyaṁ jiṇindapaḍimāṇaṁ
siyavasaṇadharō ummukkasayalamaṇikañcaṇāharaṇō // SurSuCa.41

pōsahasālaṁ gantuṁ aṭṭhamabhattaṁ pagiṇhiuṁ vihiṇā
kusasattharē nisannō ēvaṁ bhaṇiuṁ samāḍhattō // SurSuCa.42

dēvō va dāṇavō vā jiṇasāsaṇabhattisañjuō kōvi
jaha saṁnihiō siggha āgacchaü vañchiyaṁ dēu // SurSuCa.43

ēvaṁ ca cintayantō ēgantē saṁniruddhajaṇapasarō
niccaladēhō ciṭṭhaï rāyā jā tinni diyahāiṁ // SurSuCa.44

tā rayaṇicarimajāmē viddhaṁsiyasayalatimirasaṅghāyaṁ
bhāsuradēhaṁ purisaṁ daṭhṭhūṇa vicintaē rāyā // SurSuCa.45

[yugmam]
nimisanti lōyaṇāiṁ tā kiṁ ēsō na hōi dēvotti
na ya maṇuyāṇa sarīrē jāyaï ēvaṁvihā dittī // SurSuCa.46


[p. 389]
tā hōjja imō kō puṇa caraṇāvi mahiṁ phusanti nēyassa
ēvaṁ vigappayantō rāyā ābhāsiō tēṇa // SurSuCa.47

bhō amarakēunaravara! uggatavēṇaṁ kilāmiō si na kiṁ?
ēvaṁ bhaṇamāṇō sō abbhuṭṭhiya rāiṇā bhaṇiō // SurSuCa.48

kō si tumaṁ kattō vā samāgaō kahasu maha mahābhāga!?
bhaṇiyaṁ surēṇa naravara! kahēmi kōūhalaṁ jaï tē // SurSuCa.49

īsāṇakappavāsī vihuppahō nāma suravarō ahayaṁ
āsannacavaṇasamaō paralōyahiyaṁ samāyariuṁ // SurSuCa.50

titthayaravandaṇatthaṁ vidēhavāsammi āgaō āsi
tattha maē sō bhayavaṁ āpuṭṭhō niyayavuttantaṁ // SurSuCa.51

[yugmam]
uppattī kattha mahaṁ cuyassa ēttō bhavissaē bhayavaṁ!?
tattō jiṇēṇa bhaṇiyaṁ bharahammi ya hatthiṇapurammi // SurSuCa.52


[p. 390]
jō acchaï puttatthī pōsahasālāi pōsahammi ṭhiō
siriamarakēurāyā tassa tumaṁ hōsi puttotti // SurSuCa.53

[yugmam]
tavvayaṇaṁ sōūṇaṁ samāgaō rāya! tuha samīvammi
tā mā kuṇasu kilēsaṁ ahayaṁ hōhāmi tuha puttō // SurSuCa.54

gēṇhasu kuṇḍalajuyalaṁ narinda! ēyaṁ taō u dēvīē
jīē icchasi puttaṁ dāyavvaṁ tīi ābharaṇaṁ // SurSuCa.55

iya bhaṇiuṁ kannāṇaṁ uttāriya kuṇḍalāiṁ divvāiṁ
rannō samappiūṇaṁ dēvō addaṁsaṇībhūō // SurSuCa.56

rannāvi rayaṇiviramē gantuṁ dēvīē viyasiyamuhēṇa
suradaṁsaṇāi savvō vuttantō sāhiō tattō // SurSuCa.57

kuṇḍalajuyalaṁ appiya pabhāyakiccaṁ karittu nīsēsaṁ
paḍilāhiya sāhujaṇaṁ sayaṁ pabhuttō varāhāraṁ // SurSuCa.58


[p. 391]
aha annayā ya dēvī riuṇhāyā rayaṇicarimajāmammi
daṭṭhuṁ sumiṇaṁ sahasā paḍibuddhā vēvirasarīrā // SurSuCa.59

bhaṇiyā rannā sundari! kīsa akamhāō kampiyā taṁ si
tīē bhaṇiyaṁ piyayama! sampaï sumiṇaṁ maē diṭṭhaṁ // SurSuCa.60

kila kaṇagamaō kalasō majjha muhē pavisiuṁ viṇikkhantō
kēṇāvi bhañjaṇatthaṁ nīō dūraṁ sa kuddhēṇa // SurSuCa.61

puṇaravi bahukālāō kahavi hu laddhō sa khīrapaḍipunnō
siyakusumamāliyāē maēvi sampūiō tattō // SurSuCa.62

ēyaṁ sumiṇaṁ daṭṭhuṁ muhakaḍuyaṁ pariṇaīi sundarayaṁ
jāō bhaēṇa kampō maha dēhē tēṇa naranāha! // SurSuCa.63

taṁ sōūṇa narindō jāō sōgāurō daḍhaṁ hiyaē
vajjaraï dēvi! suviṇaṁ lābhaṁ sūēi taṇayassa // SurSuCa.64


[p. 392]
sēsaṁ ca suviṇajāṇagapucchagavihiṇā viyāṇiuṁ tujjha
sāhissaṁ mā kāhisi uvvēgaṁ kiñci hiyayammi // SurSuCa.65

tattō pabhāyasamaē gantuṁ atthāṇamaṇḍavē rāyā
āṇavaï sumiṇasatthatthajāṇaē jhatti vāharaha // SurSuCa.66

tattha niuttanarēhiṁ tahēva sampāḍiyāē āṇāē
sāmantamantipuranāyagēhiṁ punnammi atthāṇē // SurSuCa.67

kayaviṇayā suviṇannū uvaviṭṭhā aha narindaāsannē
dhaṇadēvōvi hu rannō āsannō cēva uvaviṭṭhō // SurSuCa.68

[yugmam]
tattō rannā tēsiṁ siṭṭhō suradaṁsaṇāivuttantō
puvvuttō savvōvi hu suviṇagaüvalambhaavasāṇō // SurSuCa.69

sammaṁ viṇicchiūṇaṁ suviṇasarūvaṁ kahēha bhō! tattaṁ
iya bhaṇiyā tē rannā annōnnaṁ jāva cintinti // SurSuCa.70


[p. 393]
tāva ya dhaṇadēvēṇaṁ bhaṇiyaṁ naranāha! dēsu avahāṇaṁ
suviṇaparamatthajāṇaṇahēuṁ nisuṇēsu vuttuntaṁ // SurSuCa.71

[yugmam]
taō aha aḍavīē diṭṭhō bhillavaī, tēṇa jaha ya sappēhiṁ
baddhō u cittavēgō vimōiō maṇipabhāvāō // SurSuCa.72

jaha tēṇa niyayacariē siṭṭhē dēvassa āgamō āsi
dēvēṇa kēvalī aha diṭṭhō ya kusagganayarammi // SurSuCa.73

jaha bhāvibhavaṁ puṭṭhō kēvaliṇā jaha ya tassa āiṭṭhaṁ
siriamarakēurannō hōhisi puttō tumaṁ bhadda! // SurSuCa.74

jaṇaṇīi samaṁ tattha ya avahariō puvvavēriyasurēṇa
tā cittavēga! khayarāhivassa gēhammi vaḍ̣dhihisi // SurSuCa.75

ēmāi puvvaüttaṁ savittharaṁ sāhiyaṁ naravaïssa
dhaṇadēvēṇaṁ jāva ya sampattō hatthiṇapurammi // SurSuCa.76


[p. 394]
tā dēva! dēviudarē vihuppahō sō surō samuppannō
hōhī, jaō na kēvalivayaṇaṁ iha annahā hōi // SurSuCa.77

puvvaviruddhasurēṇaṁ hariō khayarassa vaḍ̣dhiō gēhē
sāhiyabahuvihavijjō milihī sō niyayajaṇaṇīē // SurSuCa.78

icchiyakannādāṇaṁ mālāē pūyaṇampi mannā si
ēsō naridaṁ! suviṇayaparamatthō phuraï maha hiyaē // SurSuCa.79

ēyaṁ dhaṇadēvassa ō vayaṇaṁ sōūṇa suviṇayannūhiṁ
bhaṇiyaṁ ahō! aüvvaṁ ēyassa u buddhikōsallaṁ // SurSuCa.80

sayayaṁ tallicchēhivi bahusatthaviyakkhaṇēhiṁ amhēhiṁ
tavvihabuddhiviuttēhiṁ sakkiyaṁ nō viṇicchēuṁ // SurSuCa.81

susiliṭṭhō naṇu atthō nirūviō rāya! vaṇiyaüttēṇa
savvēsiṁ amhāṇavi susaṁmaō cēva ēsotti // SurSuCa.82


[p. 395]
iya bhaṇiē tē rannā tambōlapayāṇapuvvayaṁ savvē
paṭṭhaviyā taha savvē sāmantamahantamāīyā // SurSuCa.83

tattō rannā bhaṇiyaṁ iṇhiṁ dhaṇadēva! kimiha kāyavvaṁ
dēvīi samaṁ amhaṁ uvaṭṭhiē dusahavirahammi // SurSuCa.84

kiṁ ēttha atthi kōvi hu paḍighāyavihī suduṭṭhasuviṇassa
bhaṇiyaṁ dhaṇadēvēṇaṁ na annahā kēvaligirā ō // SurSuCa.85

tahavi hu ēsa uvāō kīraï mā hōjja tēṇa paḍighāō
mañcayapaḍiyāṇa puṇō tahaṭṭhiyā cēva bhūmitti // SurSuCa.86

pallīvaïṇā taïyā divvamaṇī jō samappiō majjha
sō ēsa aṅgulīyaganivēsiō ciṭṭhaü karammi // SurSuCa.87

ēsō acintasattī aṇēyaṭhāṇēsu diṭṭha māhappō
tā ēyaṁ dēvīē karaṭṭhiyaṁ dēva! kārēha // SurSuCa.88

[yugmam]

[p. 396]
puvvaviruddhōvi surō haraṇē dēvīi hōjja asamatthō
ēyassa pabhāvāō, aha kahavi karijja avaharaṇaṁ // SurSuCa.89

tahavi hu avagārammī sakkissaï nēva vaṭṭiuṁ vaïrī
nāuṁ imaṁ narēsara! mā sōgaṁ kiñcivi karēha // SurSuCa.90

annaṁ ca. 

suviṇapaḍighāyaṇatthaṁ kārēsu jiṇālaēsu mahimāō
puēsu samaṇasaṅghaṁ taduciyavatthāsaṇāīhiṁ // SurSuCa.91

dāvēsu abhayadāṇaṁ vivihābhiggahatavēsu ujjamasu
ēvaṁ kayammi naravara! savvampi hu sundaraṁ hōhī // SurSuCa.92

iya bhaṇiuṁ dhaṇadēvō samappiuṁ aṅgulīyayaṁ niyayaṁ
paṇamittā rāyāṇaṁ viṇiggaō rāyabhavaṇāō // SurSuCa.93

rannāvi hu gantūṇaṁ dēvībhavaṇammi sayalavuttantō
siṭṭhō samappiyaṁ taha dēvīē aṅgulīyaṁ taṁ // SurSuCa.94


[p. 397]
bhaṇiyā ya dēvī! ēyaṁ khaṇampi hatthāō nēva mōttavvaṁ
ēyassa pabhāvāō pabhavanti na khuddasattāī // SurSuCa.95

jiṇamandirajattāiṁ kāraviyaṁ tāhi rāiṇā savvaṁ
kamalāvaīvi tattō jāyā āvannasattatti // SurSuCa.96

suhasampaḍantahiyaïṭṭhavatthusuviṇīyapariyaṇajuyāē
aha sattamammi māsē jāō dēvīē dōhalaō // SurSuCa.97

lajjāē taṁ kassavi jāhē na kahēi tāva kaïyāvi
parihāyantasarīrā diṭṭhā rannā imaṁ bhaṇiyā // SurSuCa.98

dēvi! tuha kiṁ na pujjaï dīsasi aïdubbalā jaō iṇhiṁ
dēvīē tō bhaṇiyaṁ dōhalaō ēsa mē nāha! // SurSuCa.99

varavāraṇamārụ̄dhā dāṇaṁ dintī ya atthilōyassa
tuhaücchaṅganiviṭṭhā tumaē chattaṁ dharantēṇaṁ // SurSuCa.100


[p. 398]
hiṇḍāmi rāya! nayarē pariyariyā sayalabhiccavaggēṇa
rannā bhaṇiyaṁ sundari! kīraï ahuṇā duyaṁ ēyaṁ // SurSuCa.101

[yugmam]
aha pavarapaṭṭahatthī siṅgāriya āṇiō niuttēhiṁ
tatthārụ̄dhō rāyā dēvī uṇa tassa ucchaṅgē // SurSuCa.102

uvari dhavalāyavattaṁ muttāhalarēhiraṁ sayaṁ rannā
dhariyaṁ tattō vivihaṁ paḍhantathuipāḍhanivahēṇa // SurSuCa.103

tūrēsu rasantēsuṁ vajjantēsu ya asaṅkhasaṅkhēsu
kalapāṇaēhiṁ vihiē viyambhamāṇē ya saṅgīē // SurSuCa.104

atthijaṇapūriyāsaṁ dāṇaṁ dēntā samatthanayarammi
āṇandanibbharāhiṁ thuvvantā nayaranārīhiṁ // SurSuCa.105

āhiṇḍiūṇa vivihaṁ caükkatiyacaccarēsu icchāē
aha puravarāu bāhiṁ nīhariō kuñjarō kamasō // SurSuCa.106

[catasr̥bhiḥ kalāpakam]

[p. 399]
sahasacciya ummiṭṭhō vicchōlintō samatthajaṇaniyaraṁ
aïvēgēṇa payaṭṭō īsāṇadisāmuhō tāē // SurSuCa.107

rē! lēha lēha dhāvaha ēsa gaō ēsa jāi puraotti
ēmāi vāharantō bhiccajaṇō dhāi paṭṭhīē // SurSuCa.108

rāyāvi hu jāhi kahavi hu dhariuṁ na caēi karivaraṁ taṁ tu
tāhē bhaṇiyā dēvī ēsa gaō tāva ummiṭṭhō // SurSuCa.109

aïvēgaō payaṭṭō cāijjaï kahavi nō niyattēuṁ
tā uttarimō kahavi hu iyaraha aḍavīē pāḍēhī // SurSuCa.110

kamalāvaīē bhaṇiyaṁ ōyariyavvaṁ kahaṁ nu naranāha!
rannā bhaṇiyaṁ nisuṇasu picchasi vaḍapāyavaṁ puraō // SurSuCa.111

ēyassa ya hēṭṭhēṇaṁ jāhī hatthī taō tumē dēvi!
sāhāē laggiavvaṁ sahasā hatthiṁ pamōttūṇa // SurSuCa.112


[p. 400]
ēvaṁ ca jāva rāyā dēviṁ ullavaï tāva sō hatthī
aïvēgēṇaṁ pattō vaḍavāyavahiṭṭhabhūbhāgē // SurSuCa.113

dakkhattaṇaō rāyā jhatti vilaggō ya tassa sāhāē
laggasu laggasu dēvi! jhatti ēyaṁ bhaṇēmāṇō // SurSuCa.114

aïvēgaō karissā ( ssa? ) adakkhayāē ya itthibhāvassa
gabbhassa ya garuyattā bhayavēviraō sarīrassa // SurSuCa.115

kayaajjhavasāyāvi hu na sakkiyā jāhi tattha laggēuṁ
tāhē ya karivarō sō jhaḍatti tattō avakkantō // SurSuCa.116

[yugmam]
aha gurusōgō rāyā tahaṭṭhiō jā taō palōēi
tā picchaï gayaṇēṇaṁ jantaṁ vēgēṇa taṁ kariṇaṁ // SurSuCa.117

aha vimhiō maṇēṇaṁ cintaï rāyā ahō! mahacchariyaṁ
mōttuṁ bhūmipayāraṁ vaccaï hatthī nahayalēṇa // SurSuCa.118

ahavā. 


[p. 401]
puvvaviruddhasurō sō vilasaï nūṇaṁ imēṇa rūvēṇa
na hu kēvaliṇā bhaṇiyā bhāvā iha annahā honti // SurSuCa.119

ēvaṁ vicintayantassa tassa, hatthī adaṁsaṇībhūō
tāva aṇumaggalaggaṁ rannō sinnaṁ samaṇupattaṁ // SurSuCa.120

aha karivaramaggēṇaṁ samarappiyapamuhasuhaḍasayakaliyaṁ
dēvīgavēsaṇatthaṁ paṭṭhaviuṁ sāhaṇaṁ rāyā // SurSuCa.121

kahakahavi garuyasōō sāmantamahantagāṇa vayaṇēṇa
pattō niyanayarammī sunnō vunnō nirāṇandō // SurSuCa.122

[yugmam]
paricattarajjacittō ciṭṭhaï jā kaïvi tattha divasāṇi
kamalāvaïsampāvaṇaāsāē dhariyaniyajīō // SurSuCa.123

tā annadiṇē sinnaṁ samarappiyapamuhamāgayaṁ sahasā
dīṇaṁ vimaṇaṁ khinnaṁ lajjāviṇamantamuhakamalaṁ // SurSuCa.124

[yugmam]

[p. 402]
aha rannā āpuṭṭhō samarappiō kahasu bhadda! vuttataṁ
kiṁ diṭṭhō duṭṭhakarī dēvīvi vimōiyā tattō? // SurSuCa.125

dīhaṁ nīsasiūṇaṁ bhaṇiyaṁ samarappiēṇa suṇa dēva!
karivaradisāpayaṭṭā pattā aḍavīi tā amhē // SurSuCa.126

tattha ya bahuppayāraṁ gavēsamāṇēhiṁ dēva! amhēhiṁ
diṭṭhō na sō karivarō nēva ya dēvī na ya paüttī // SurSuCa.127

avarāvarasavaragaṇaṁ pucchatāṇaṁ sudūrapattāṇaṁ
aha annadiṇē kahiyaṁ kappaḍiyanarēṇa ēkkēṇa // SurSuCa.128

tattō sattamadivasē paümōyaranāmaē saravarammi
gayaṇāu nivaḍamāṇō mahilāsahiō karī diṭṭhō // SurSuCa.129

tattō bhayabhīēṇaṁ dūraṭṭhiyaguvilatarupaviṭṭhēṇa
nārīrahiō puṇaravi palōiō tattha hatthitti // SurSuCa.130


[p. 403]
viyaratō saratīrē, iya tassa ō vayaṇayaṁ suṇēūṇa
bhaṇiyaṁ daṁsasu bhaddaya! taṁ sigghaṁ saravaraṁ amha // SurSuCa.131

[yugmam]
aha tēṇa daṁsiyaṁ taṁ palōiyaṁ saravaraṁ samaṁ tēṇa
na ya uvaladdhā dēvī niuṇampi gavēsamāṇēhiṁ // SurSuCa.132

saravarajōyaṇamittē viuttapurisēhiṁ pāviō hatthī
taṁ ghittuṁ nirāṇandā ihāgayā dēvamūlammi // SurSuCa.133

tā kiṁ tatthēva sarē gabhīranīrammi uvarayā dēvī
aha tattō uttariuṁ pattā u kahimpi vasimammi? // SurSuCa.134

ahavā sāvayapaürē vaṇammi kēṇavi viṇasiyā hōjja
na ya jāṇāmō kiñcivi narinda! dēvīē vuttantaṁ // SurSuCa.135

ēvaṁ ca jāva jampaï samarappiō patthivassa sē puraō
tāva ya dāraniuttō kayaviṇaō ēvamullavaï // SurSuCa.136


[p. 404]
dārammi sumaïnāmō nēmittī ciṭṭhaïti suṇiūṇa
bhaṇiyaṁ rannā kiṁ bhō! sō ēsō sumaïnēmittī? // SurSuCa.137

jassāēsāu tayā dinnā naravāhaṇēṇa maha dēvī?
pāsaṭṭhiēhiṁ siṭṭhaṁ, narinda! ēvanti, aha rannā // SurSuCa.138

bhaṇiyaṁ pavisaü sigdhaṁ pucchāmō jēṇa dēvivuttantaṁ
vayaṇāṇantaramēsō pavēsiō dāravālēṇa // SurSuCa.139

kayaüvayārō rannā uvaviṭṭhō viṇayapuvvayaṁ sumaī
āpuṭṭhō, kiṁ dēvī jīvaï va navatti vajjarasu? // SurSuCa.140

uvaōgaṁ dāūṇaṁ bhaṇiyaṁ aha sumaïṇā jiyaïti
akkhayadēhā sampaï miliyā iva bandhuvaggassa // SurSuCa.141

kaïyā samāgamō maha tīē, kiṁ vā havējja sē gabbhē?
iya puṭṭhō naravaïṇā kayaüvaōgō puṇō bhaṇaï // SurSuCa.142


[p. 405]
jaïyā narinda! suviṇē giṇhasi visamaṭṭhiyaṁ kusumamālaṁ
tattō ya māsamittē samāgamō tumha dēvīē // SurSuCa.143

hōhī taṇaō tīē vijujjihī kintu jāyamēttō sō
niyamāūē, naravara! ēvaṁ kila kahaï hu nimittaṁ // SurSuCa.144

puṭṭhō puṇaravi rannā jaṇaṇiviuttō sa jīvihī kiṁ nō?
katthavi vuḍ̣dhi jāhī, kaïyā va samāgamē tēṇa // SurSuCa.145

aha sumaī bhaṇaï puṇō bahukālaṁ jīvihī sa tē puttō
kattha ya vuḍ̣dhiṁ jāhī ēyaṁ puṇa nēva jāṇāmō // SurSuCa.146

kusumāyaraüjjāṇē jaïyā gayaṇāō kannagā paḍihī
tattō ya sigghamēva hi samāgamō tumha taṇaēṇa // SurSuCa.147

tavvayaṇaṁ sōūṇaṁ gayasōgō pahasiō bhaṇaï rāyā
bhō! bhō! suvannalakkhaṁ sigghaṁ sumaïssa dēhasi // SurSuCa.148


[p. 406]
ēyavayaṇāō amhaṁ dēvīvirahammi garuyasōgaggī
pasarantō ōlhaviō samāgamāsājalōhēṇa // SurSuCa.149

aha niyayābharaṇēṇaṁ suvannalakkhēṇa pūiō sumaī
nīhariō rāyāvi hu maṇayaṁ jāō vigayasōgō // SurSuCa.150

aha annayā ya rāyā suttō rayaṇīi pēcchaē sumiṇaṁ
uttaradisāmuhēṇaṁ vayamāṇēṇaṁ maē kūvē // SurSuCa.151

paḍiyā addhamilāṇā dhavalā kusumāṇa māliyā diṭṭhā
gahiyā sahasā jāyā paccaggā surahigandhaḍ̣dhā // SurSuCa.152

[yugmam]
daṭhṭhūṇamiṇaṁ sumiṇaṁ paḍibuddhō cintaē imaṁ rāyā
ēyaṁ hi sumaïbhaṇiyaṁ diṭṭhaṁ sumiṇaṁ maē ajja // SurSuCa.153

tā hōhī lahu iṇhiṁ majjha vayantassa uttaradisāē
visamadasāpattāē dēvīē saṅgamō 'vassaṁ // SurSuCa.154


[p. 407]
iya cintiūṇa rāyā niyadēsapalōyaṇacchalēṇaṁ tu
gurusēṇāpariyariō nīhariō hatthiṇapurāō // SurSuCa.155

kaïvayapayāṇagāiṁ gantuṁ uttaṅgagirisamāinnē
aïguvilatarusaṇāhē aḍavipaēsammi ēgammi // SurSuCa.156

āvāsiō sasēnnō aha kūvē dīhataṇasamōcchaïē
kahavi hu pamāyavasaō paḍiyā rannō camarahārī // SurSuCa.157

[yugmam]
aha rannā āṇattō purisō rajjuppaōgaō tattha
ōinnō santamasē iō taō jāva gavisēi // SurSuCa.158

tā ēgatthaniluṅkkaṁ picchaï juvaïṁ taḍīi agaḍassa
bhayakampantasarīraṁ santamasē tattha accantaṁ // SurSuCa.159

kāsi tumaṁ iha sundari! ii puṭṭhā jā na dēi paḍivayaṇaṁ
tāva ya jalamajjhagayā vilāsiṇī kaṇṭhagayapāṇā // SurSuCa.160


[p. 408]
sampattā tēṇa taō ghittūṇaṁ tayaṁ kamēṇa nīhariō
vajjaraï rāya! ētthaṁ annāvi hu acchaē juvaī // SurSuCa.161

[yugmam]
ābhaṭṭhāvi na bhāsaï bhaēṇa kampantataṇulayā varaī
ēyaṁ nisamma rannō phuriyaṁ aha dāhiṇaṁ nayaṇaṁ // SurSuCa.162

aha vimhiēṇa rannō vicintiyaṁ kiṁ havijja sā dēvī
ahavā iha aḍavīē dēvīē sambhavō kattha? // SurSuCa.163

ahavā kammavasāṇaṁ sattāṇaṁ navari ēttha saṁsārē
bhaviyavvayāvasēṇaṁ natthi tayaṁ jaṁ na sambhavaī // SurSuCa.164

jaï sā havijja dēvī tā sundaramēva, kāvi aha annā
tahavi hu uttārijjaü karuṇāmūlō jaō dhammō // SurSuCa.165

iya cintiuṇa rannā bhaṇiō purisō tayampi kaḍ̣dhēhi
aha sō rajjūi puṇō purisō kūvammi ōinnō // SurSuCa.166


[p. 409]
bhaṇiyā ya suyaṇu! ahayaṁ rannō siriamarakēunāmassa
vayaṇēṇaṁ tuhuttāraṇakajjēṇaṁ puṇaravi paviṭṭhō // SurSuCa.167

tā āruha mañcīē naragāgārāō andhakūvāō
jēṇuttārēmi lahuṁ ēyaṁ ca nisamma sā vayaṇaṁ // SurSuCa.168

ārụ̄dhā mañcīē kamēṇa uttāriyā taō dēvī
dubbaladēhā rannā kahakahavi hu paccabhinnāyā // SurSuCa.169

[yugmam]
sāvi ya daṭṭhuṁ rāyaṁ rōvantī ghaggharēṇa saddēṇa
caraṇavilaggā rannā aṁsujalapphunnanayaṇēṇa // SurSuCa.170

nīyā niyayāvāsē dēviṁ daṭhṭhūṇa pariyaṇō savvō
aïgurusōgō rōvaī vivihapalāvēhiṁ dīṇamuhō // SurSuCa.171

[yugmam]
aha kayasarīraciṭhṭhā puṭṭhā kamalāvaī narindēṇa
taïyā kariṇā nīyāē kiṁ tumē dēvi! aṇubhūyaṁ? // SurSuCa.172


[p. 410]
kaïyā va kahava paḍiyā bhīsaṇakūvammi ēttha aḍavīē?
kamalāvaīi bhaṇiyaṁ suṇasu mahārāya! sāhēmi // SurSuCa.173

vaḍapāyavammi laggē dēvē taṁ vilaggiuṁ asattā haṁ
vēgapahāviyakariṇā hariyā ēgāgiṇī tāva // SurSuCa.174

aha sō girisariyāē visamataḍiṁ pāviūṇa sahasatti
aïvēgabhaṅgabhīuvva nahayalaṁ jhatti uppaïō // SurSuCa.175

tattō bhayabhīyāē vicintiyaṁ hanta! karivarapaviṭṭhō
avahaï kōvi dēvō na jēṇa kariṇō vayanti nahē // SurSuCa.176

iya vimhiyahiyayā haṁ puṇō puṇō jā mahiṁ palōēmi
picchāmi tāva giritarupamuhaṁ samagaṁva vaccantaṁ // SurSuCa.177

aviya. 

ēgāgiṇī araṇṇē mahilā bīhijja aḍavīmajjhammi
iya kaliuṁva sahāyā taruṇō vēgēṇa dhāvanti // SurSuCa.178


[p. 411]
kiḍiyanarasamāiṁ calantamaṇuyāiṁ gāmanayarāiṁ
jalabhariyasaravarāiṁvi ( pi? ) mahinivaḍiyachattasarisāiṁ // SurSuCa.179

dīharavaṇarāīō sappasaricchaō saccavijjanti
pālisāricchā giriō sāraṇisarisāō sariyāō // SurSuCa.180

aha dūramaïgayāē sambhariō aṅgulīyagamaṇī sō
avahatthiya tāhi bhayaṁ pahaō sō tēṇa kumbhayaḍē // SurSuCa.181

aviya maṇisañjuyakarapahaō vajjēṇiva tāḍiō gaïndō sō
mōttuṁ gurucīhāḍiṁ ahōmuhō jhati gayaṇāō // SurSuCa.182

jā nivaḍaï vēgēṇa tāva ya hiṭṭhāmuhaṁ niyantīē
diṭṭhaṁ mahantamēgaṁ sarōvaraṁ bhaṅgurataraṅgaṁ // SurSuCa.183

[yugmam]
parihatthamacchapucchacchaḍāhi ucchaliyasalilaüppīlaṁ
mahumattamahuyarīvisararuddhaṁviyasantatāmarasaṁ // SurSuCa.184


[p. 412]
aviya phurantamaṇijālayaṁ tarantaṭiṭṭibhālayaṁ
rahaṅgapantimaṇḍiyaṁ vihaṅgasatthavaḍḍayaṁ // SurSuCa.185

bhamantabhūrigōhiyaṁ sarōruhālisōhiyaṁ
aṇēgasāvayāulaṁ jhasōhaluddhasāulaṁ // SurSuCa.186

calantabhīmagāhayaṁ raḍatadadadūrōhayaṁ
marālapantisōhiyaṁ tamālatālarēhiyaṁ // SurSuCa.187

raṇantachappayāliṁyaṁ balāyapantimāliyaṁ
phurantasippisumpuḍaṁ bhamantabhīmadīvaḍaṁ // SurSuCa.188

aha tammi nīrapunnē aṇōrapārammi saravarē hatthī
gayaṇāō nīsahaṅgō paḍiō buḍḍō ya jalamajjhē // SurSuCa.189

aha nīsahē gaïndē buḍḍē gambhīranīramajjhammi
maṇiṇō māhappēṇaṁ jalaüvariṁ cēva thakkā haṁ // SurSuCa.190


[p. 413]
āsāiyaphalagāvi ya uttariuṁ saravarassa tīrammi
upaviṭṭhā bhayabhīyā gurusōgā iya vicintanttā // SurSuCa.191

tārisariddhijuyāvi hu khaṇēṇa ēgāgiṇī kahaṁ jāyā
dēsiyajuvaīva ahō! aïguvilō kammapariṇāmō // SurSuCa.192

sō kattha bhiccavaggō sā ya sirī sō viṇīyaparivārō
hōhāmi kahaṁ iṇhiṁ vihiyā ēgāgiṇī vihiṇā? // SurSuCa.193

ēmāi cintayantī uvarimavatthēṇa chāiüṁ vayaṇaṁ
saraṇavihuṇā sōēṇaṁ tattha ahaṁ rōviuṁ laggā // SurSuCa.194

ētthatarammi kēṇavi bhaṇiyā kiṁ suyaṇu! rōyasē karuṇaṁ?
tattō sasambhamāē palōiyaṁ mē taōhuttaṁ // SurSuCa.195

kaïvayapurisasahāō taruṇanarō vēsarīi ārụ̄dhō
kayamuhasandhī puraō diṭṭhō uddhadhūliyaṅgillō // SurSuCa.196


[p. 414]
aha sō daṭṭhūṇa mamaṁ vimhiyahiyaüvva vēsarāhintō
uttariya majjha calaṇēsu nivaḍiō bhaṇaï ēvaṁ tu // SurSuCa.197

parijāṇasi bhagiṇi! mamaṁ siridattō haṁ kusagganayarāō
āsi gaō paravisaē vaṇijjabuddhīē satthajuō // SurSuCa.198

bārasamavaccharāō puṇaravi caliō purammi niyayammi
satthēṇa samaṁ iṇhiṁ sampattō iha paēsammi // SurSuCa.199

tā bhagiṇi! kēṇa vihiṇā jāyā ēgāgiṇī tumaṁ ēttha?
iya bhaṇiyā tēṇa ahaṁ vigayabhayā jhatti sañjāyā // SurSuCa.200

tattō ya maē siṭṭhō gayāvahāraïniyayavuttantō
aha dinnavayaṇasōyā bhaṇiyā vaṇiēṇa tēṇāhaṁ // SurSuCa.201

dūrammi hatthiṇapuraṁ sāvayacōrēhiṁ duggamō maggō
āsannaṁ khu kusaggaṁ kiṁ kāyavvaṁ tumē bhagiṇi!? // SurSuCa.202


[p. 415]
tattō ya maē bhaṇiyaṁ kusagganayarammi vaccimō tāva
pēcchāmi bandhuvaggaṁ pabhūyakālāō siridatta! // SurSuCa.203

aha tēṇa saharisēṇaṁ nīyā satthammi niyayaāvāsē
viṇaōvayārapuvvaṁ ca kāriyā sayaladēhaṭhiiṁ // SurSuCa.204

taṁ dēvadinnakuṇḍalapamuhaṁ savvampi niyayaābharaṇaṁ
mōttūṇa aṅgulīyaṁ samappiyaṁ tassa vaṇiyassa // SurSuCa.205

tattō satthēṇa samaṁ caliyā siridattapariyaṇasamēyā
kijjantavivihaviṇayā vaṇiēṇaṁ, ḍōliyārụ̄dhā // SurSuCa.206

sōvi hu satthō jāva ya lahuyapayāṇēhiṁ vayaï aṇudiyahaṁ
kaïvayapayāṇagāiṁ tā ēgadiṇammi aḍavīē // SurSuCa.207

avasaüṇēṇaṁ thakkō diyahē diyahē na jāyaē saüṇaṁ
jāva ya divaḍḍhamāsē vōlīṇē savvasatthillā // SurSuCa.208


[p. 416]
sambalarahiyā tahaïṁ ṭhāumasattā taō samuccaliyā
avaganniya avasaüṇaṁ niyapuragamaṇassa turamāṇā // SurSuCa.209

[yugmam]
tattō bīyapayāṇē pabhāyasamayammi tammi satthammi
sahasā annāucciya dinnō bhillēhiṁ ōkkhandō // SurSuCa.210

aha kalayalaṁ nisāmiya satthajaṇē tattha āulībhūē
bhillēhiṁ hammamāṇē lhasijjantē ya sayarāhaṁ // SurSuCa.211

sajjhasabhariyā ahamavi paḍiyā aḍavīi jāva ikkallā
ghēttūṇaṁ ēgadisaṁ naṭṭhā aïguvilatarugahaṇē // SurSuCa.212

khaṇamēgaṁ tatthacchiya vayāmi kila tammi satthaṭhāṇammi
puṇaravi milāmi jēṇaṁ satthassa ahanti cintantī // SurSuCa.213

jāva payaṭṭā gantuṁ tāva na jāṇāmi kattha gantavvaṁ
kattō samāgayā haṁ kāē va disāē sō satthō // SurSuCa.214

[yugmam]

[p. 417]
bhayakampantasarīrā tāhē ēyaṁ disaṁ gahēūṇa
sañjāyadisāmōhā caliyā tarugahaṇamajjhēṇa // SurSuCa.215

dūraṁ gantūṇa puṇō valiyā vaccāmi piṭṭhaōhuttaṁ
siridattajaṇagavēsaṇaparāyaṇā tattha vaṇagahaṇē // SurSuCa.216

aha bhayataralacchīē iō taō tattha paribhamantīē
ummaggagamaṇabhajjantakaṇṭayāinnacaraṇāē // SurSuCa.217

pahasamasụdhiyāi daḍhaṁ paē paē nīsahaṁ kaṇantīē
vasimannēsaṇahēuṁ caḍiūṇa thalammi ēgammi // SurSuCa.218

jā pulaïyaṁ samantā tāva na dīsaï kahampi vasimanti
viyaranta vālanivahā samantaō bhīsaṇā aḍavī // SurSuCa.219

[tisr̥bhiḥ kulakam]
aviya kattha ya karālakēsariguñjiyasavaṇuttasantasāraṅgā
katthaï mahantajujjhantamattavaṇamahisayāinnā // SurSuCa.220


[p. 418]
katthaï garuya pavaṅgamavimukkabōkkārabahiriyadiyantā
kattha ya vaṇadavaḍajjhantajantukayabhīsaṇārāvā // SurSuCa.221

katthaï payaṇḍagaṇḍayakhaṇḍiyaru ruvisararuhirabībhacchā
katthaï sarahapalōyaṇapalāyamāṇōrukarivisarā // SurSuCa.222

aviya viyarantamahādhaṇuhatthalōddhayā sukkamayasirasaṇāhā
jēṭṭhakkamūlakaliyā gurucitārōhiṇīsamēyā // SurSuCa.223

bhaddavayasamaṇasahiyā uṭṭhantavisāhapayaḍamandārā
viyarantabhūririkkhā rēhaï aḍavī nahasirivva // SurSuCa.224

aha taṁ aḍaviṁ suiraṁ palōyayantīi gāḍhatisiyāē
ēkkammi disābhāē diṭṭhaṁ jalabhariyasaramēgaṁ // SurSuCa.225


[p. 419]
tattō tattōhuttaṁ caliyā bhayalōlalōyaṇā ahayaṁ
kahakahavi hu sampattā tammi paēsammi kicchēṇa // SurSuCa.226

pīyaṁ ca tattha salilaṁ uvaviṭṭhā taruvarassa hiṭṭhammi
ētthantarammi taraṇī antariō pasariyā rayaṇī // SurSuCa.227

taō phēkkāranti sivāō jaha jaha guñjanti sāvayā vivihaṁ
taha taha bhaēṇa hiyayaṁ kampaē maha tattha rannammi // SurSuCa.228

aha aḍḍharattasamaē jāyā udarammi dūsahā viyaṇā
tavvasaō ya kaṇantī lulāmi bhūmīē jāva ahaṁ // SurSuCa.229

tāva ya migīva rannē aïguru viyaṇāhi pīḍiyasarīrā
sayamēva pasaviyā haṁ mahākilēsēṇa naranāha! // SurSuCa.230

[yugmam]
mucchāviramē ya taō lulamāṇaṁ mahiyalammi taṁ bālaṁ
ghittūṇa nijucchaṅgē garuyasiṇēhēṇa tattō ya // SurSuCa.231


[p. 420]
gantūṇa jalāsannē ṇhāvittā tāhi niyayavatthāiṁ
pakkhāliya ēgantē uvaviṭṭhā tarulayāgahaṇē // SurSuCa.232

[yugmam]
taṁ divvamaṇisaṇāhaṁ uttariya aṅgulīyayaṁ hatthā
kaṇṭhammi maē baddhaṁ suyassa ēvaṁ bhaṇantīē // SurSuCa.233

ēyassa pabhāvāō mā maha taṇayassa kēvi aṅgammi
paharantu bhūyasāvayapisāyaduṭṭhaggahāīyā // SurSuCa.234

vaṇavāsiṇīō! nisuṇaha bhō bhō vaṇadēvayāō! maha vayaṇaṁ
taṇayasamēyā sampaï saraṇaṁ bhavaīṇamallīṇā // SurSuCa.235

kēsarivagghāiṇaṁ maṁsāhāraṇa kūrasattāṇaṁ
bhīsaṇaaḍavīpaḍiyā rakkhēyavvā payattēṇa // SurSuCa.236

jaï putta! imā rayaṇī hontā maha tammi hatthiṇapurammi
tā ēttiyavēlāē rāyā vaddhāviō hontō // SurSuCa.237


[p. 421]
sayalassa pariyaṇassa ya purassa sāmantantivaggassa
kassa va na hōjja tōsō puttaya! tuha jammasamayammi // SurSuCa.238

duvvihiyavihivihāṇā paḍiyāē bhīsaṇē ya rannammi
jāō si majjha puttaya! karēmi kiṁ mandabhaggā haṁ? // SurSuCa.239

jāyammi tumē puttaya! rannampi hu sampayaṁ imaṁ vasimaṁ
naṭṭhaṁ bhayaṁ asēsaṁ ucchaṅgagaē tumē vaccha // SurSuCa.240

tuha muhapalōyaṇēṇaṁ sampannamaṇōrahā bhavissāmi
ravikarapahayandhayārē jāyammi diṇammi sakayatthā // SurSuCa.241

ēmāi bhaṇantīē pahasamakhinnāē nīsahaṅgāē
viyaṇāvigamāō tahiṁ samāgayā mē tahiṁ niddā // SurSuCa.242

tattō khaṇantarāō paḍibuddhā jhatti mandabhaggā haṁ
kēṇāvi hu ullaviyaṁ ēyaṁ saddaṁ suṇēūṇaṁ // SurSuCa.243


[p. 422]
niuṇaṁ jōyantēṇavi pabhūyakālāō pāva! diṭṭhō si
kāhāmi vaïraantaṁ aṇuhava duvvihiyaphalamiṇhiṁ // SurSuCa.244

ēyaṁ saddaṁ sōccā bhīyā, kō ēsa ēvamullavaï?
iya cintiya jāva ahaṁ niyaücchaṅgaṁ palōēmi // SurSuCa.245

tā natthi tattha puttō vicintiyaṁ tāhi hā! kimēyanti
kiṁ kahavi hōjja paḍiō ahavā kēṇāvi avahariō? // SurSuCa.246

kiṁvā sumiṇaṁ ēyaṁ kiṁvā maïvibbhamō mahaṁ ēsō?
ēmāi cintayantī gavēsiṁu tāhi pāraddhā // SurSuCa.247

[tisr̥bhiḥ kulakam]
iō taō tattha gavēsayantī suyaṁ mahārāya! apāuṇantī
sirammi vajjēṇava tāḍiyā haṁ ghasatti mucchāi vasaṁ gayatti // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï kamalāvaïputtaharaṇanāmotti
surasundarināmāē kahāē dasamō paricchēō // SurSuCa.250



---------------------------------------------------------------------

[p. 423]
[ēkādaśaḥ paricchēdaḥ]

aha laddhacēyaṇā haṁ mucchāvirahammi garuyasōgillā
niyahiyayaṁ kuṭṭintī palaviumēvaṁ samāḍhattā // SurSuCa.1

hā! niddaēṇa kēṇavi aḍavīpaḍiyāē dukkhataviyāē
takkhamēttuppannō puttō hariō ahannāē // SurSuCa.2

kila puttayassa vayaṇaṁ picchissamahaṁ pabhāyasamayammi
navaraṁ hayāsavihiṇā ēyaṁ maha annahā vihiyaṁ // SurSuCa.3

aḍavipavēsāīyaṁ dukkhaṁ dāūṇa dūsahaṁ dēva!
kiṁ ajjavi na hu tuṭṭhō avahariō jēṇa maha puttō? // SurSuCa.4

vaṇadēvayāō! tumhaṁ saraṇammi samāgayāē maha puttō
hariō, tā kiṁ jujjaï ētthavi vēhā karēuṁ jē? // SurSuCa.5


[p. 424]
hā putta! kahamaraṇṇē mukkā haṁ saraṇavajjiyā tumaē
hā! kahamucchaṅgagaō sahasā addaṁsaṇībhūō? // SurSuCa.6

nūṇaṁ niṭṭhurarūvaṁ saddaṁ sōūṇa jassa paḍibuddhā
tēṇaṁ ciya avahariō pisāyarūvēṇa kēṇāvi // SurSuCa.7

jassa pabhāvāō tayā sahasā gayaṇāō gayavarō paḍiō
sōvi maṇī akayatthō jāō maha mandabhāgāē // SurSuCa.8

jaṁ kaṇṭhanibaddhēvi hu tammī aṅkaṭṭhiōvi hā putta!
hariō nikkaruṇēṇaṁ kēṇāvi addissarūvēṇa // SurSuCa.9

ēmāi bahuvigappaṁ palavantīē tahiṁ sudīṇāē
maddukkhadukkhiyā iva khīṇā rayaṇīvi sahasatti // SurSuCa.10

aïkaruṇaṁ kandantiṁ daṭṭhuṁva mamaṁ sasōyavayaṇillā
nivaḍantathūlatārayaaṁsūhiṁva ruyaï nahalacchī // SurSuCa.11


[p. 425]
ētthantarammi sūrō suyāvahārayanihālaṇatthaṁva
nāsiyaghaṇandhayārō ārụdhō udayagirisiharaṁ // SurSuCa.12

aha addhapaharamēttē diyahē aïdukkhiyā ahaṁ tattha
aïkaruṇaṁ kandantī iō taō jāva viyarāmi // SurSuCa.13

tāva kamaṇḍaluhatthā miuvakkalavasaṇadhāriṇī tattha
pariṇayavayā pasanna samāgayā tāvasī ēgā // SurSuCa.14

[yugmam]
daṭṭhuṁ mamaṁ ruyantiṁ vivihapalāvēhiṁ tattha vaṇagahaṇē
sañjāyagaruyakaruṇā samāgayā majjha pāsammi // SurSuCa.15

mahuravayaṇēṇa tīē āpuṭṭhā suyaṇu! kīsa taṁ ruyasi
kattō samāgayā iha bhīsaṇarannammi ikkallā? // SurSuCa.16

kāuṁ tīi paṇāmaṁ tattō viyalantaaṁsuyāē maē
kuñjaraharaṇāīō siṭṭhō savvōvi vuttantō // SurSuCa.17


[p. 426]
aha tāvasīē bhaṇiyaṁ imassa jōgā na hōsi taṁ suyaṇu!
tahavi hu kimittha kīraï sakammavasagammi jiyalōē? // SurSuCa.18

sundari! kammavasāṇaṁ sattāṇaṁ iha bhavē vasantāṇaṁ
ēvaṁvihadukkhāiṁ havanti jaṁ ēttha na hu cōjjaṁ // SurSuCa.19

jaṁ kiñci asuhakammaṁ annabhavē sañciyaṁ tumē āsi
tassa vivāgāō imaṁ samāgayaṁ suyaṇu! guruvasaṇaṁ // SurSuCa.20

tā annabhavaviḍhattē dukkhammi samāgayammi kō sōgō?
kiṁ vāvi vilaviēṇaṁ sarīrāyāsabhūēṇaṁ? // SurSuCa.21

ēttō u samāsannē acchaï amhāṇa āsamō rammō
āgaccha suyaṇu! aṇuciyamēyaṁ ṭhāṇaṁ jaō tujjha // SurSuCa.22

vāyaï sīyalapavaṇō ēttha ō taṁ abhiṇavapasūyā si
sukumālasarīrāē mā hōjja virūvayaṁ kiñci // SurSuCa.23


[p. 427]
iya bhaṇiya tāvasīē nīyā haṁ āsamammi rammammi
paḍijaggiyā ya sammaṁ nikkāraṇavacchalattēṇa // SurSuCa.24

aha kaïvayadivasēhiṁ sañjāyā satthadēhiyā maṇayaṁ
annammi diṇē nīyā tīē haṁ kulavaïsamīvē // SurSuCa.25

tīēvi puvvabhaṇiō vuttantō sāhiō kulavaïssa
karuṇāparēṇa tēṇavi aṇusaṭṭhā mahuravayaṇēhiṁ // SurSuCa.26

vacchē! iha saṁsārē sulahāiṁ ērisāiṁ dukkhāiṁ
akayammi suhanimittē dhammē paralōyabandhummi // SurSuCa.27

jāyanti dūsahāiṁ jēṇaṁ ciya ēttha dusahadukkhāiṁ
tēṇēva cattarajjā vaṇavāsamuvāgayā dhīrā // SurSuCa.28

ēvaṁ bhaṇamāṇassa u kulavaïṇō tīi tāvasīi ahaṁ
kannē hōuṁ bhaṇiyā bhayavaṁ varanāṇajuttō 'yaṁ // SurSuCa.29


[p. 428]
tō puccha icchiyatthaṁ bhaṇiyāē tāhi viṇayapaṇayāē
puṭṭhō maē mahāyasa! kēṇa hiō nandaṇō majjha? // SurSuCa.30

kiṁ jīvaï ahava maō pikkhissamahaṁ kayāivi navatti?
aha bhaṇiyaṁ kulavaïṇā sammaṁ dāūṇa uvaōgaṁ // SurSuCa.31

vacchē! ucchaṅgatthō tuha taṇaō avahiō u dēvēṇa
pāṇaviōyaṇahēuṁ puvvaviruddhēṇa kuddhēṇa // SurSuCa.32

vēyaḍḍhagiriniuñjē nēūṇa silāyalammi viulammi
mukkō chuhābhibhūō kila kicchēṇēsa maraütti // SurSuCa.33

aha kahavi vihivasēṇaṁ samāgaō tattha nahayarō ēkkō
niyabhāriyāsamēṇō tēṇa ya puttotti sō gahiō // SurSuCa.34

khayarassa tassa gēhē vuḍḍiṁ jāhī suhēṇa, tattō ya
sampattajōvvaṇō sō milihī tuha hatthiṇapurammi // SurSuCa.35


[p. 429]
ēvaṁ ca tēṇa bhaṇiē paṇaṭṭhasōgā narinda! jāyā haṁ
phalamūlakayāhārā viṇayaparā tāvasijaṇassa // SurSuCa.36

piya! kaïvayadivasāiṁ acchāmi tahiṁ tu āsamē jāva
tā annadiṇē kulavaï mūlē dhammaṁ suṇintīē // SurSuCa.37

bahutāvasisahiyāē sahasā āsēṇa vēgajuttēṇa
avahariō sampattō rāyasuō tattha ēgāgī // SurSuCa.38

[yugmam]
aha atihivacchalēhiṁ tāvasakumarēhiṁ vihiyasaṁmāṇō
āgamma vihiyaviṇaō uvaviṭṭhō kulavaï samīvē // SurSuCa.39

kulavaïṇā sō puṭṭhō kō si tumaṁ āgaō kuō bhadda!?
tattō ya tēṇa bhaṇiyaṁ kahēmi nisuṇēha bhayavaṁ! ti // SurSuCa.40

siddhatthapurē rāyā suggīvō nāma āsi vikkhāō
kaṇagavaī sē dēvī tīē suō surahanāmō haṁ // SurSuCa.41


[p. 430]
aïvallahotti piuṇā juvarāyapayammi bālabhāvēvi
ahisittō avamanniya puttaṁ jiṭṭhaṁ tu suppaïṭṭhaṁ // SurSuCa.42

aha annayā kayāivi khayavāhīē mayammi jaṇayammi
tassa paē haṁ rāyā ahisittō mantivaggēṇa // SurSuCa.43

jiṭṭhassa annajaṇaṇītaṇayassa u tassa suppaïṭṭhassa
vijjāharēṇa kēṇavi kayaüvayārēṇa dinnāō // SurSuCa.44

nahagāmiṇipamuhāō vijjāō tappabhāvaō tēṇa
kāūṇa ya saṅgāmaṁ ahiṭṭhiyaṁ appaṇā rajjaṁ // SurSuCa.45

[yugmam]
tassa bhaēṇa ahampi hu samāgaō puravarīē campāē
jaṇaṇisamēō pāsē māyāmahakittidhammassa // SurSuCa.46

tēṇavi niyadēsantē dinnaṁ gāmāṇa sahassayaṁ ēgaṁ
tattha ya jaṇaṇīsahiō bhayavaṁ! acchāmi ahayanti // SurSuCa.47


[p. 431]
kaïvayadiṇēhiṁ intō imāi aḍavīi vāṇiyagasatthō
maha purisēhiṁ viluttō pattaṁ vittaṁ tahiṁ paüraṁ // SurSuCa.48

annaṁ ca tattha pattā tukkhāraturaṅgamā bahuvihīyā
tāṇāvāhaṇahēuṁ ajjēva pabhāyasamayammi // SurSuCa.49

bāhiṁ nīhariō haṁ kamēṇa turagē ō jāva vāhēmi
tāvikkēṇaṁ sahasā hariō vivarīyasikkhēṇa // SurSuCa.50

[yugmam]
aviya jaha jaha ōkkhañcijjaï taha taha vēgaṁ pagiṇhamāṇēṇa
bhayavaṁ! turagaṁmēṇa ihāṇiō āsamē tumha // SurSuCa.51

ēvaṁ ca jāva sāhaï sō surahō kulavaïssa vuttanta
turayamaṇumaggalaggaṁ tāva ya sinnapi sē pattaṁ // SurSuCa.52

aha bhaṇiyaṁ surahēṇaṁ bhayavaṁ! vaccāmi niyayaṭhāṇammi
jaṁ kiñci maē iṇhiṁ kāyavvaṁ taṁ ca āisasu // SurSuCa.53


[p. 432]
aha kulavaïṇā bhaṇiyaṁ gurujaṇapūyāidhammakaraṇammi
jahasattīi payaṭṭasu saraṇāgayavacchalattē ya // SurSuCa.54

annaṁ ca bhadda! nisuṇasu ēsā rannō ya amarakēussa
dēvī gayaavahariyā acchaī kamalāvaī nāma // SurSuCa.55

dūrē hatthiṇanayaraṁ sāvayapaürā ya duggamā aḍavī
halakiṭṭhamahīē tahā viyaranti na tāvasakumārā // SurSuCa.56

tēṇa na ēsā sakkaï parāṇiuṁ niyapurammi amhēhiṁ
na ya kōvi tahārūvō annō iha āgaō satthō // SurSuCa.57

ēsā sukumālataṇū acchaï kicchēṇa ittha vaṇavāsē
tā jaï tumaṁ parāṇasi saṭṭhāṇaṁ hōi tā laṭṭhaṁ // SurSuCa.58

aha surahēṇaṁ bhaṇiyaṁ bhayavaṁ! jaṁ bhaṇaha taṁ karēmitti
gantuṁ sayamēva ahaṁ appissaṁ amarakēussa // SurSuCa.59


[p. 433]
bhaṇiyāṁ haṁ kulavaïṇā vacchē! surahassa bhāsiyaṁ nisuyaṁ?
tā vaccasu saha imiyā annō puṇa dullahō satthō // SurSuCa.60

aha cintiyaṁ maē kiṁ imēṇa saha hōi gamaṇamamhāṇaṁ
juggaṁ, ahavā jāṇaï bhayavaṁ ciya ēttha jaṁ uciyaṁ // SurSuCa.61

iya cintiūṇa bhaṇiyaṁ bhayavaṁ! jaṁ bhaṇasi taṁ karēmitti
jaï ēvaṁ tā vacchē! payaṭṭa, iha tēṇa bhaṇiyā haṁ // SurSuCa.62

bahu manniya tavvayaṇaṁ tāhē caliyā narinda! tēṇa samaṁ
takkāluciyaṁ kāuṁ tāvasisambhāsaṇāīyaṁ // SurSuCa.63

jāva ya kamēṇa pattā ēttha paēsammi tāva surahō sō
kimpi misaṁ kāuṇaṁ thakkō ētthēṇa raṇṇammi // SurSuCa.64

āvāsiūṇa sinnaṁ diṇē diṇē ēi maha samīvammi
daṁsēi ya bahumāṇaṁ, aha annadiṇammi ēgantē // SurSuCa.65


[p. 434]
ghittuṁ āharaṇāiṁ maha pāsē āgaō bhaṇaï ēvaṁ
ēyāiṁ giṇha sundari! na sōhasē taṁ nirābharaṇā // SurSuCa.66

[yugmam]
taṁ dēvadinnakuṇḍalapamuhaṁ savvampi niyayaābharaṇaṁ
pariyāṇiūṇa vimhiyahiyāē maē imaṁ bhaṇiō // SurSuCa.67

ēyāiṁ kuō tumaē pattāiṁ suraha! majjha sāhēsu
sō bhaṇaï suṇasu sundari! puvvaṁ maha bhillapurisēhiṁ // SurSuCa.68

iha aḍavīi samiddhō kusaggapurapatthiō vaṇiyasatthō
gahiō tahiṁ ca pattaṁ ēyaṁ tuha jōggamābharaṇaṁ // SurSuCa.69

[yugmam]
tattō ya maē bhaṇiyaṁ maha santiyamēvamābharaṇamēyaṁ
siridattanāmagassa ō vaṇiyassa samappiyaṁ āsi // SurSuCa.70

harisiyamuhēṇa bhaṇiyaṁ jaï ēvaṁ tarihi sundarataranti
tā gēṇha imaṁ sundari! imassa jōggā tumaṁ nannā // SurSuCa.71


[p. 435]
aha tassa duṭṭhabhāvaṁ annāūṇaṁ tayaṁ maē gahiyaṁ
tattō ya païdiṇaṁ sō uvayaraï mamaṁ asuhabhāvō // SurSuCa.72

āgacchaï ēgantē parihāsakahāō kahaï maha puraō
saviyāraṁ ca palōyaï daṁsaï aṇurattamappāṇaṁ // SurSuCa.73

aha annadiṇē piyayayama! pāvēṇaṁ tēṇa mayaṇamụ̄dhēṇa
agaṇiya kulamajjāyaṁ ujjhiya lajjaṁ sudūrēṇa // SurSuCa.74

bahu manniya avivēyaṁ bhaṇiyā ēgantasaṇṭhiyā ēvaṁ
vammahapīḍiyadēhō saraṇaṁ tuha suyaṇu! allīṇō // SurSuCa.75

niyaaṅgasaṅgamēṇaṁ sahalaṁ mama kuṇasu jīviyaṁ ajja
tuha āyattā pāṇā savvassavi sāmiṇī taṁ si // SurSuCa.76

tuha suyaṇu! kiṅkarō haṁ āṇākārī ya pariyaṇō savvō
gạ̄dhāṇurāgarattaṁ kiṁ bahuṇā icchasu mamanti // SurSuCa.77


[p. 436]
tavvayaṇaṁ sōūṇaṁ sahasā vajjēṇa tāḍiyāva ahaṁ
uppannagaruyadukkhā piyayama! cintāurā jāyā // SurSuCa.78

[yugmam]
hā! pāviṭṭhō ēsō balāvi sīlakhaṇḍaṇaṁ kāhī
saraṇavihūṇāi mamaṁ, tā iṇhiṁ kiṁ karēmitti? // SurSuCa.79

nibbhatthāmi girāhiṁ sampaï aïniṭṭhurāhiṁ jaï ēyaṁ
tā ēsa amajjāyō iṇhimpi virūvayaṁ kujjā // SurSuCa.80

tā sampaï mūyattaṁ juttaṁ avalambiuṁ taō pacchā
patthāvaṁ lahiūṇaṁ nāsissamimāō pāvāō // SurSuCa.81

iya cintiya tuṇhikā ahōmuhaṁ kāuṁ tattha khakkā haṁ
sōvi ya daṭhṭhūṇa mamaṁ niruttaraṁ uṭṭhiō tattō // SurSuCa.82

pattāē rayaṇīē nibbharasuttē ya sayalasinnammi
gahiūṇa tamābharaṇaṁ pāsāiṁ palōyaṇamāṇā // SurSuCa.83


[p. 437]
nihuyagaīē caliyā bhaēṇa kampantataṇulayā gāḍhaṁ
vañciya pāhariē haṁ nīhariyā tāō sinnāō // SurSuCa.84

ghittūṇa ya ēgadisaṁ caliyā ghaṇataruvaṇassa majjhēṇaṁ
nisuṇantī bahusāvayabhīsaṇasaddē bahuvihī( ha? )ē // SurSuCa.85

[yugmam]
pavaṇākampiyapāyavacalantapattāṇa saṇasaṇārāvaṁ
sīhōrālisamāṇaṁ mannantī vēvirasarīrā // SurSuCa.86

vēgēṇa ya gacchantī ghaṇandhayārāē tīē rayaṇīē
dīharaghaṇataṇaōcchāiyāē visamāē bhūmīē // SurSuCa.87

aviyāṇiyaparamatthā jhaḍatti paḍiyā ya ēttha kūvammi
piyayama! kayabahupāvā jīvā iva ghōranarayammi // SurSuCa.88

[yugmam]
bhaviyavvayāvasēṇaṁ na mayā gambhīrajalanivuḍḍāvi
agaḍassa taḍiṁ pāviya tattha nilukkā ahaṁ rāya! // SurSuCa.89


[p. 438]
maraṇē uvaṭṭhiēvi hu sīlaṁ saṁrakkhiyanti tuṭṭhamaṇā
appāṇaṁ sakayatthaṁ mannantā surahabhayamukkā // SurSuCa.90

gāḍhaṁ chuhābhibhūyā cattāri diṇāṇi ēttha kūvammi
paricattajīviyāsā ṭhiyā ahaṁ saraṇaparihīṇā // SurSuCa.91

ajja puṇa kalayalēṇa sibiraṁ āvāsiyanti nāūṇa
surahāsaṅkāē puṇō samāulā nāha! sañjāyā // SurSuCa.92

tattō kūvapaviṭṭhaṁ tumha naraṁ pāsiūṇa suṭṭhuyaraṁ
bhīyāi pucchiyāivi na uttaraṁ kiñci mē dinnaṁ // SurSuCa.93

puṇaravi ya tumha nāmaṁ sōūṇaṁ vigayaannaāsaṅkā
harisabharanibbharaṅgī uttariyā dēva! kūvāō // SurSuCa.94

ēyaṁ maē 'ṇubhūyaṁ saraṇavihuṇāē tumha virahammi
nisuēṇa jēṇa jāyaï dukkhaṁ pāsaṭṭhiyāṇampi // SurSuCa.95


[p. 439]
iya kamalāvaïbhaṇiyaṁ āyanniya amarakēunaranāhō
bāhajalāvilanayaṇō gurusōgō bhaṇiumāḍhattō // SurSuCa.96

kiṁ dēva! ittha kīraï sakammavasayāṇa navari jīvāṇa
jāyanti dūsahāiṁ dukkhāiṁ ēttha saṁsārē // SurSuCa.97

sakayaṁ suhamasuhaṁ vā ikkō aṇuhavaï vivihajōṇīsu
māyā piyā ya bhattā bandhujaṇō vāvi na hu saraṇaṁ // SurSuCa.98

rāgaddōsavasāē asuhaphalaṁ āsi jaṁ kayaṁ kammaṁ
tassa vasāō sundari! sampattā vasaṇariñchōlī // SurSuCa.99

ēvaṁ gaēvi jaṁ dēvi! ēttha kūvammi nivaḍiyā ēvaṁ
sampattā taṁ mannē anannapuṇṇōdaō kōvi // SurSuCa.100

paḍikūḍakāriṇāvi hu vihiṇā vihiyaṁ tu ēttiyaṁ laṭṭhaṁ
jaṁ akkhayadēhāē tumaē saha saṅgamō vihiō // SurSuCa.101


[p. 440]
ēmāibahuvigappaṁ dēviṁ āsāsiūṇa sō rāyā
niyasinnēṇa samēō samāgaō gayapuraṁ kamasō // SurSuCa.102

kāriyagaruyapamōō thuvvantō nayaranārinivahēṇa
kamalāvaīsamēō dāṇaṁ dēntō amarakēū // SurSuCa.103

kayamaṅgalōvayārō nāyarajaṇajaṇiyahiyayaāṇandō
niyamandirē paviṭṭhō pakkalapāikkapariyariō // SurSuCa.104

[yugmam]
ēvaṁ ca tassa rannō adiṭṭhadukkhassa dēvisahiyassa
bōlīṇāiṁ kaïvi hu varisāṇaṁ sayasahassāiṁ // SurSuCa.105

aha annayā kayāivi atthāṇagayassa rāiṇō tassa
paḍihārāṇunnāō samantabhaddotti nāmēṇa // SurSuCa.106

ujjāṇammi niuttō pattō paṇamittu rāyapayakamalaṁ
sīsanivēsiyakarakamalasampuḍō harisiō bhaṇaï // SurSuCa.107

[yugmam]

[p. 441]
puvvaṁ dēvēṇaṁ ahaṁ nēmittiyasumaïvayaṇayaṁ sōccā
kusumāyaraüjjāṇassa pālagattē niuttō mhi // SurSuCa.108

taṁ ca tisañjhaṁ niccaṁ palōyamāṇassa ēttiō kālō
vōlīṇō na ya diṭṭhaṁ kiñcivi nēmittiyāiṭṭhaṁ // SurSuCa.109

ajja puṇa appabhāē gayaṇē ujjāṇamajjhayārammi
kusumiyasāhisamūhaṁ iō taō picchamāṇēṇa // SurSuCa.110

ēgammi disābhāē vallaravēllīsaṇāhadumagahaṇē
uttāsiyahaṁsaülō uṭṭhāviō saüṇasandōhō // SurSuCa.111

nisuō vimhayajaṇaō bahiriyaāsannasattasuivivarō
muhariyadisāvibhāgō garuyakhaḍakkārasaṁsaddō // SurSuCa.112

[tisr̥bhiḥ viśēṣakam]
sōūṇa ya taṁ saddaṁ vimhiyaütphullalōyaṇēṇa maē
pulaïya tattōhuttaṁ cintiyamavvō! kimēyanti // SurSuCa.113


[p. 442]
kassa puṇa ēsa saddō samuṭṭhiō ēttha vaṇaniguñjammi
iya cintantō kōūhalēṇa tattōmuhō caliō // SurSuCa.114

tāva ya diṭṭhā bhūpaṭṭhisaṇṭhiyā baülapāyavasamīvē
mucchānimīliyacchī adhariyasurasundarīrūvā // SurSuCa.115

ahiṇavajōvvaṇaübbhēyasundarā sayalamaṇaharāvayavā
paümacuyā iva lacchī naravara! varabāliyā ēkkā // SurSuCa.116

[yugmam]
nūṇaṁ nahatthalāō nivaḍantīē imīē bhūmīē
juvaīē paḍisaddō samuṭṭhiō ēsa sahasatti // SurSuCa.117

kaha mannē ērisassavi juvaīrayaṇassa ērisā 'vatthā
vibuhajaṇasōyaṇijjā dhī! vihiṇō vilasiyaṁ cittaṁ // SurSuCa.118

iya cintantēṇa maē sīyalajalasīyarēhiṁ saṁsittā
miupavaṇakaraṇavihiṇā aha vihiyā sā samāsatthā // SurSuCa.119


[p. 443]
hariṇivva jūhabhaṭṭhā sataralatāraṁ disāō pulayantī
bhaṇiyā maē sumahuraṁ kīsa tumaṁ suyaṇu! bīhēsi? // SurSuCa.120

mā bhaddē! kuṇasu bhayaṁ thēvampi, hu jaṇayanivisēsō haṁ
kā si tumaṁ kattō vā iha paḍiyā majjha sāhēsu? // SurSuCa.121

aviya saggāō nivaḍiyā kiṁ sāvappahayā suraṅgaṇā taṁ si
kiṁ vāvi bhaṭṭhavijjā vijjāharabāliyā suyaṇu!? // SurSuCa.122

tuharūvadaṁsaṇuppannaharaṇabuddhissa nahapayaṭṭassa
vijjāharassa kassavi kiṁvā hatthāō pabbhaṭṭhā? // SurSuCa.123

sāhēsu suyaṇu! ēyaṁ mahantakōūhalaṁ imaṁ majjha
nīsāhārā kaha nahayalāō paḍiyā ihujjāṇē? // SurSuCa.124

iya sā bhaṇiyā bhūnāha! majjha paḍiuttaraṁ adāūṇa
gurudukkhasūyaṇaparaṁ aṁsujalaṁ mōttumāraddhā // SurSuCa.125


[p. 444]
aha taṁ tahāvihaṁ pāsiūṇa paricintiyaṁ maē ēyaṁ
taṁ ēyaṁ sañjāyaṁ jaṁ puvvaṁ sumaïṇā bhaṇiyaṁ // SurSuCa.126

kusumāyaraüjjāṇē jaïyā gayaṇāō kannagā paḍihī
tattō ya sigghamēva hi puttēṇa samāgamō hōhī // SurSuCa.127

tā kiṁ iha puṭṭhāē imāē, tāva sāhēmi
gantuṁ vaïyaramēyaṁ jahaṭṭhiyaṁ cēva naravaïṇō // SurSuCa.128

iya cintiūṇa tattō āsāsittā sumahuravayaṇēhiṁ
āṇīyā niyagēhē samappiyā sā sabhajjāē // SurSuCa.129

niyapariyaṇaṁ ca savaṁ sarīrasaṁvāhaṇāivāvārē
tīē niuïūṇaṁ samāgaṁō dēvapāsammi // SurSuCa.130

ēvaṁ samantabhaddēṇa sāhiyaṁ vaïyaraṁ nisāmittā
vimhiyahiyaō rāyā aha ēvaṁ bhaṇiumāḍhattō // SurSuCa.131


[p. 445]
avvō! hu avitahaṁ taṁ picchaha nēmittiyassa sumaïssa
tā puttēṇa samāṇaṁ āsannaṁ daṁsaṇaṁ iṇhiṁ // SurSuCa.132

tā bhō samantabhaddaya! sigghaṁ āṇēha bāliyaṁ tamiha
jīē pabhāvēṇa maē pikkhēyavvō saputtōti // SurSuCa.133

vayaṇāṇantaramēva hi samantabhaddēṇa gantumāṇīyā
sā bāliyā viṇijjiyasurajuvaīrūvasōhaggā // SurSuCa.134

tīē sarīrasōhaṁ picchiya rannā vicintiyaṁ avvō
āgārō ciya sūyaï imīē sukulammi sambhūiṁ // SurSuCa.135

uciyāsaṇōvaviṭṭhā sā kannā amarakēunaravaïṇā
bhaṇiyā hiyayabbhantaragurusōgu vvāyapaṇḍumuhā // SurSuCa.136

vacchē! ujjhasu sōyaṁ cayasu bhayaṁ jaṇayanivisēsassa
sāhijjaü maha ēyaṁ kammi purē taṁ samuppannā? // SurSuCa.137


[p. 446]
kassa va dhūyā kaha vā ihāgayā kaha va majjha ujjāṇē
paḍiyā si nahayalāō sāhēsu savittharaṁ ēyaṁ // SurSuCa.138

aha sā ēvaṁ bhaṇiyā gurusōyā sajjhasēṇa abhibhūyā
ummukkadīhasāsā na kiñci paḍiuttaraṁ dēi // SurSuCa.139

aha puṇaruttaṁ rannā puṭṭhāē tīē kahavi saṁlattaṁ
tāya! caēmi na vōttuṁ bahudukhaṁ niyayavuttantaṁ // SurSuCa.140

tahavi hu alandhaṇīyā āṇā tāyassa tēṇa sāhēmi
jambuddīvē bharahē kusagganayarammi nāmēṇa // SurSuCa.141

atthi puraṁ supasiddhaṁ tattha ya naravāhaṇō puhaïnāhō
rayaṇavaī sē dēvī tīē dhūyā ahaṁ tāya! // SurSuCa.142

[yugmam]
surasundarittināmā puvviṁ duvvihiyakammapariṇāmā
vēriyasamēṇa kēṇaï pisāyarūvēṇa avahariyā // SurSuCa.143


[p. 447]
ēttiyamittaṁ bhaṇiuṁ sōyasamubbhuyagarumannuvasā
thūlaṁsuē muyantī nihuyaṁ rōuṁ pavattā sā // SurSuCa.144

ētthantarammi rannō addhāsaṇasaṅgayāē dēvīē
kamalāvaīē gahiyā rōvantī sā nijucchaṅgē // SurSuCa.145

bhaṇiyā vacchē! mā ruya na hōi dīvantaraṁ imaṁ suyaṇu!
hatthiṇapuraṁ hi ēyaṁ ēsō rāyā amarakēū // SurSuCa.146

kamalāvaī ahampi hu, sahōyarō hōi tuha piyā majjha
vacchē! tumampi amhaṁ suyapuvvā nāmamēttēṇa // SurSuCa.147

bahuvihapaōyaṇēṇaṁ kusagganayarāō jō jaṇō ēntō
sō savvō surasundari! tuha guṇanivahaṁ maha kahintō // SurSuCa.148

ēvaṁ surūvakaliyā ēvaṁ piuṇō ya vacchalā bāḍhaṁ
ēvaṁ kalāsu kusalā ēvaṁ dakkhinnadayajuttā // SurSuCa.149


[p. 448]
tā mā kuṇasu visāyaṁ ēyampi ya piuharaṁ nijaṁ tujjha
acchasu vīsatthamaṇā kīḍantī vivihakīḍāhiṁ // SurSuCa.150

ēvavihavayaṇēhiṁ āsāsittā nijuttarīēṇa
aṁsuyadhōyakavōlaṁ tīē muhaṁ sampamajjittā // SurSuCa.151

muhasōyaṁ dāūṇaṁ nīyā dēvīē mandirē niyaē
tatthavi uvviggamaṇā acchaï gurusōyasantattā // SurSuCa.152

[yugmam]
nīsasaï dīhadīhaṁ khaṇēṇa thūlaṁsuyāiṁ millēi
mucchijjaī khaṇēṇaṁ khaṇēṇa saṁvaraï appāṇaṁ // SurSuCa.153

vilavaï khaṇēṇa vihasaï rōvaï khaṇēṇa mūyalliyā hōi
gurucintābharavihuriyahiyayā parihāi aṇudiyahaṁ // SurSuCa.154

aha taṁ vigatayāṇandaṁ picchiya kamalāvaī vicintēi
āṇākārī savvōvi pariyaṇō tāva ēīē // SurSuCa.155


[p. 449]
taha ya samāṇavayāō siṇēhasārāō rāyakannāō
nāṇāvihacēṭṭhāhiṁ aṇudiyahamimaṁ viṇōēnti // SurSuCa.156

tahavi hu raïṁ na pāvaï ēsā cintāē susaï aṇudiyahaṁ
tā mannē kā cintā jīē ēsā u parihāi // SurSuCa.157

jaï tā māupiūṇaṁ sumaraï tā kiṁ kahēi na hu majjha?
mayaṇaviyārasaricchā nēya viyārā tahiṁ hunti // SurSuCa.158

ēgantaṁ jaha sēvaï vihaḍiyacakkāiṁ jaha ya mēllēi
piyasaṅgamasārāō kahāō jaha suṇaï taccittā // SurSuCa.159

taha mannē pēmmagahō vilasaï ēvaṁvihāhiṁ ciṭṭhāhiṁ
tā jaha ēsā majjhaṁ tahaṭṭhiyaṁ sāhaï sarūvaṁ // SurSuCa.160

tā tassa pāvaṇammivi kōvi uvāōvi labbhaē nūṇaṁ
na ya ēsā vajjarihī puṭṭhāvi jahaṭṭhiyaṁ majjha // SurSuCa.161

[yugmam]

[p. 450]
vāmasahāvō mayaṇō akkhijjantō na pāyaḍō hōi
najjaï āgārēhiṁ gōvijjantōvi chēēhiṁ // SurSuCa.162

tahavi hu lahāmi kēṇavi handi! uvāēṇa bhāvamēīē
iya cintiya āṇattā niyacēḍī haṁsiyā nāma // SurSuCa.163

surasundarīi uvvēvakāraṇaṁ lahasu haṁsiē! kahavi
tujjha samāṇavayāē sāhissaï hiyayasabbhāvaṁ // SurSuCa.164

jaṁ āṇavēsi sāmiṇi! iya bhaṇiuṁ haṁsiyā gayā jhatti
ēgantaṭṭhiyasurasundarīē pāsammi allīṇā // SurSuCa.165

sabbhāvanēhasūyagēvīsambhakahāhiṁ vivihabhaṇiīhiṁ
uppāiya vīsambhaṁ bhaṇiyā surasundarī tīē // SurSuCa.166

surasundari! tuha cariyassa nisuṇaṇē atthi kōugaṁ majjha
kaha kēṇa kiṁ nimittaṁ avahariyā kiñca aṇubhūyaṁ? // SurSuCa.167


[p. 451]
surasundarīē bhaṇiyaṁ tāēṇavi āsi pucchiyā ēva
kiṁ puṇa lajjāē maē na sakkiyaṁ tattha vajjariuṁ // SurSuCa.168

kiñca maha cariyaṁ summantaṁ jaṇēī pāsaṭṭhiyāṇavi dukkhaṁ
tēṇa na vōttuṁ majjhavi gurudukkhasañjaṇagaṁ // SurSuCa.169

tahavi hu tumaē puṭṭhā vayaṁsi! kōūhalēṇa garuēṇa
sāhēmi tēṇa nisuṇasu ēgamaṇā vajjarijjantaṁ // SurSuCa.170

atthi puhaīpayāsaṁ niraggalōdaggavaggiraturaṅgaṁ
vaggiraturaṅgakharakhurukkhayakhēhāinnarikkhapahaṁ // SurSuCa.171

rikkhapahapavaṇakampiradhayavaḍarēhantabhūrisāṇūraṁ
sāṇūragahiravajjiratūraravupphuṇṇādisicakkaṁ // SurSuCa.172

disiccakkagēyasatthāhasatthakijjantavajjavāṇijjaṁ
vāṇijjakalāpattaṭṭhalaṭṭhavāṇiyagaramaṇīyaṁ // SurSuCa.173


[p. 452]
ramaṇīyaṇavaravajjiranēurajhaṅkāraruddhasuivivaraṁ
vivarīyarayaviyakkhaṇavilāsiṇīlōyapaḍipunnaṁ // SurSuCa.174

punnukkaḍajaṇavāsaṁ ibbhasahassōvasōhiyaṁ viulaṁ
viularasāyalaparigayaparihāpāyārasōhillaṁ // SurSuCa.175

sōhillatiyacaükkaṁ ukkaḍadappiṭṭhajōhasayakaliyaṁ
nāmēṇa kusaggapuraṁ nayaraṁ diyalōyasāricchaṁ // SurSuCa.176

[ṣaṅbhiḥ kulakam]
akkantaguruparakkamaaccantukkaḍapayāvapaḍivakkhō
tatthatthi suvikkhāō rāyā naravāhaṇō nāma // SurSuCa.177

tassa ya rannō mittō kumārabhāvammi kahavi sañjāō
vēyaḍḍhakuñjarāvattacittabhāṇussa aṅgaruhō // SurSuCa.178

nāmēṇa bhāṇuvēgō tēṇa ya pīīthirattaṇanimittaṁ
dinnā niyayā bhagiṇī rayaṇavaī nāma ēyassa // SurSuCa.179


[p. 453]
sayalantēurapavarā jāyā sā tassa hiyayavallahiyā
tīi saha visayasōkkhaṁ aṇuhavamāṇassa kālēṇaṁ // SurSuCa.180

[yugmam]
ēkkacciya dhūyā haṁ jāyā jammammi majjha tāēṇa
suyajammaṇaabbhahiō nayarammi mahōcchavō vihiō // SurSuCa.181

surasundarisamarūvā ēsā iha cintiūṇa tāēṇa
surasundaritti nāmaṁ païṭṭhiyaṁ uciyasamayammi // SurSuCa.182

kamasō pavaḍḍhamāṇā kumārabhāvammi juvaïjōggāō
gāhāviyā kalāō jāyā ya kamēṇa takkusalā // SurSuCa.183

aviya vittē naṭṭē gīē pattacchējjē ya hatthakaṇḍēsu
vīṇāsaralakakhaṇavañjaṇēsu vāyaraṇatakkēsu // SurSuCa.184

jāyā viyakkhaṇā haṁ buddhīē suragurussa sāricchā
ēkkammi paē laddhē sēsaṁ ūhēmi laddhīē // SurSuCa.185


[p. 454]
ambāē tāyassa ya sayalassa ya pariyaṇassa āṇandaṁ
kuṇamāṇā sampattā kamasō haṁ jōvvaṇaṁ paḍhamaṁ // SurSuCa.186

daṭhṭhūṇa jōvvaṇaṁ maha tāō cintāurō daḍhaṁ jāō
kō aṇurūvō hōhī bhattā iha majjha dhūyāē? // SurSuCa.187

aha annayā ya sumaī nēmittī āgaō tahiṁ rannā
puṭṭhō maha dhūyāē kō hōhī bhadda! bhattārō? // SurSuCa.188

bhaṇiyaṁ ca tēṇa naravara! vijāharacakkavaṭṭiṇō ēsā
hōhī sayalantēurapavarā aïvallahā dēvī // SurSuCa.189

tavvayaṇaṁ sōūṇaṁ maṇammi āṇandaēṇa tāēṇa
dāūṇa bhūridavvaṁ paṭṭhaviō sumaïnēmittī // SurSuCa.190

aha annayā ya ahayaṁ pariyariyā bahuvihāhiṁ cēḍīhiṁ
niyasahiyaṇasañjuttā pattā purabāhirujjāṇē // SurSuCa.191


[p. 455]
tattha ya vivihapagāraṁ kīḍantīē tadēgadēsammi
diṭṭhā paḍhamavayatthā vijjāharabāliyā ēkkā // SurSuCa.192

parijaviya kiñci mantaṁ uppaïumaṇā pasāraï bhuyāō
ullalaï nahayalammi nivaḍaï dharaṇīi puṇaruttaṁ // SurSuCa.193

taṁ daṭṭhuṁ vimhiyā haṁ sampattā tīi antiyaṁ turiyaṁ
bhaṇiyā ya maē sundari! kā si tumaṁ kiñca kuṇasi imaṁ? // SurSuCa.194

tīē bhaṇiyaṁ bhaddē! āyannasu, girivarammi vēyaḍ̣dhē
dakkhiṇasẹ̄dhīē rayaṇasañcayaṁ atthi varanayaraṁ // SurSuCa.195

vijjāharavaracakkī rāyā tatthatthi cittavēgotti
rāyā ya bhāṇuvēgō atthi purē kuñjarāvattē // SurSuCa.196

tassa ya dō bhagiṇīō sahōyarāō ya aīva iṭṭhāō
paḍhamā ō bandhudattā rayaṇavaī nāma bīyā u // SurSuCa.197


[p. 456]
sā suyaṇu! bandhudattā pariṇīyā cittavēganaravaïṇā
tīē dhūyā ahayaṁ nāmaṁ ca piyaṁvayā majjha // SurSuCa.198

annāvi mahādēvī tāyassa u atthi kaṇagamālatti
tīē ya atthi puttō nāmēṇaṁ mayarakēutti // SurSuCa.199

sō maha aīva iṭṭhō virahaṁ na sahāmi tassa nimisampi
sampaï puṇa tāēṇaṁ dinnāō tassa vijjāō // SurSuCa.200

vijjāṇa sāhaṇatthaṁ pasattakhittammi sō gaō vijaṇē
jahabhaṇiyavihāṇēṇaṁ sāhaï sō tattha vijjāō // SurSuCa.201

vaṭṭaï bīō māsō vijjāō tassa sāhayantassa
ahamavi tassa viōgē tarāmi nō jāva acchēuṁ // SurSuCa.202

tā pucchiūṇa jaṇagaṁ caliyā haṁ tassa darisaṇanimittaṁ
āgamaṇaparissantā ōinnā ittha ujjāṇē // SurSuCa.203


[p. 457]
ahiṇavapạdhiyattaṇaō vijjāē kahavi majjha payamēgaṁ
pamhuṭṭhamahannāē tēṇa ya na caēmi uppaïuṁ // SurSuCa.204

taṁ jaṁ tumaē puṭṭhaṁ taṁ ēyaṁ sāhiyaṁ suyaṇu! tujjha
vijjāvayassa bhaṁsē saṭṭhāṇaṁ kahaṇu pāvissaṁ? // SurSuCa.205

puṇaruttampi hu pạdhiē sambharaï na majjha taṁ payaṁ kahavi
uttaṭṭhamayasilimbacchi! tēṇamahamāulājāyā // SurSuCa.206

tattō ya maē bhaṇiyaṁ piyaṁvaē! atthi tīi vijjāē
ēsō kappō jaṁ kila sāhijjaï handi! annassa! // SurSuCa.207

bhaṇiyaṁ piyaṁvayāē sāhijjaï natthi kōvi dōsotti
jaï ēvaṁ tā sāhasu mā (mē) kahavi payaṁ uvalabhijjā // SurSuCa.208

ēvaṁ ca maē bhaṇiē samāṇasiddhitti tīi bhaṇiūṇa
ṭhāūṇa kannamūlē pạdhiyā saṇiyaṁ tu sā vijjā // SurSuCa.209


[p. 458]
tattō citantīē lahumēva maē tayaṁ payaṁ laddhaṁ
lahiūṇa tīē siṭṭhaṁ bhavaï imaṁ kiṁ nu ēvanti? // SurSuCa.210

viyasiyamuhakamalāē tīē bhaṇiyaṁ suṭṭhu uvaladdhaṁ
calaṇēsu nivaḍiūṇaṁ bhaṇiyaṁ maha hōsi taṁ guruṇī // SurSuCa.211

jīē vijjhā dinnā, tā maha sāhēsu tujjha kiṁ nāma?
ēttha purammī kassa va dhūyā taṁ sukayapunnassa? // SurSuCa.212

majjha sahīē bhaṇiyaṁ bhaddē! naravāhaṇassa naravaïṇō
rayavaṇaïdēvīē dhūyā surasundarī ēsā // SurSuCa.213

accabbhuyaguṇaniyarā kiṁ na suyā sayalalōyavikkhāyā
vijjāharadhūyāē dhūyā surasundarī bhaddē!? // SurSuCa.214

ēvaṁ tīē vayaṇaṁ sōūṇaṁ harisabāhapuṇṇacchī
gahiūṇa mama kaṇṭhē piyaṁvayā bhaṇiumāḍhattā // SurSuCa.215


[p. 459]
ambāē majjha puvviṁ vajjariyaṁ āsi, majjha lahubhagiṇī
bhūmicaramittassa u rannō maha bhāuṇā dinnā // SurSuCa.216

tā māusiyādhūyā bhagiṇī taṁ hōsi majjhaṁ candamuhi!
iya jampiūṇa dinnaṁ tīē maha sāiyaṁ garuyaṁ // SurSuCa.217

tattō ya maē bhaṇiyaṁ āgacchasu bhagiṇi! majjha gēhammi
bandhujaṇavacchalāē ambāē daṁsaṇaṁ kuṇasu // SurSuCa.218

bhaṇiyaṁ piyaṁvayāē pikkhissaṁ māusiṁ paḍiniyattā
kāraṇavasēṇa sampaï gacchissaṁ bhāuyasamīvaṁ // SurSuCa.219

itthatthē nibbandhaṁ mā kāhisi ucchugā ahaṁ iṇhiṁ
tattō ya maē bhaṇiyaṁ ēvanti ya kintu pucchāmi // SurSuCa.220

kiñcivi, taṁ maha sāhasu, tīē bhaṇiyaṁ tu puccha, sāhēmi
bhaṇiyaṁ ca maē bhaddē! kakkhāē gōviē ēttha? // SurSuCa.221


[p. 460]
cittapaḍē kiṁ acchaï lihiyaṁ, cittammi kōugaṁ majjha
tā daṁsijjaü ēyaṁ jaï jōggaṁ daṁsiuṁ bhagiṇi! // SurSuCa.222

[yugmam]
viyasiyamuhāi tīē pasāriuṁ daṁsiō paḍō amha
bhaṇiyaṁ ca tīi isō maē sahatthēṇa lihiutti // SurSuCa.223

tattha ya paḍammi lihiyaṁ daṭhṭhūṇamaṇaṅgasaṁnibhaṁ taruṇaṁ
amaēṇava sittā haṁ jāō hiyayassa āṇandō // SurSuCa.224

cirapariciyavva diṭṭhō diṭṭhī āṇandabāhapaḍihatthā
jāyā savvasarīrē samuṭṭhiō bahalarōmañcō // SurSuCa.225

phuraphuriyaṁ aharēṇaṁ ullasiyaṁ bhuyalayāhiṁ sahasatti
ūsasiyaṁ ca thaṇēṇaṁ tharahariyaṁ ūrujuyalēṇaṁ // SurSuCa.226

suttāva mucchiyā iva mattā iva vigayacēyaṇā jāyā
sōhaggamandiraṁ taṁ daṭhṭhūṇaṁ cittalihiyampi // SurSuCa.227


[p. 461]
nāūṇa majjha bhāvaṁ vasantiyāē sahīi saṁlattaṁ
kō ēsa taē lihiō piyaṁvaē! lōyaṇāṇandō? // SurSuCa.228

bhaṇiyamaha kumuiṇīē vasantiē! kiṁ tuhittha pucchāē?
kāmiṇihiyayāṇandō lihiō raïvirahiō mayaṇō // SurSuCa.229

īsiṁ hasiūṇa taō sirimaïyāē sahīē saṁlattaṁ
ēttiyakālaṁ raïvirahiō imō āsi pañcasarō // SurSuCa.230

sampaï raīē sahiō ēsō mayaṇotti kiṁ na pulaēsi?
payaḍā raīvi ēsā āsannā cēva ēyassa // SurSuCa.231

taṁ sōuṁ savvāhiṁ sahatthatālaṁ tu pahasiuṁ bhaṇiyaṁ
ēvaṁ ēyaṁ sirimaï! sammaṁ hi viṇicchiyaṁ tumaē // SurSuCa.232

aha laddhacēyaṇāē vinnāyā hanti jāyalajjāē
āgāraṁ viṇigūhiya sakōvamēvaṁ maē bhaṇiyaṁ // SurSuCa.233


[p. 462]
hambhō! aliyapalāviṇi! daṁsaṇamittampi natthi ēēṇa
kattō āsannattaṁ jēṇa kayā haṁ raī tumaē? // SurSuCa.234

tīē bhaṇiyaṁ mā sahi! rūsasu, diṭṭhammi jēṇa ēyammi
cittammi raī jāyā tēṇa raī taṁ maē bhaṇiyā // SurSuCa.235

bhaṇiyaṁ ca maē kiṁvā asamañjasabhāsiṇīhiṁ ēyāhiṁ
tāva ya, piyaṁvaē! kahasu ēsa kō vā taē lihiō? // SurSuCa.236

bhaṇiyaṁ piyaṁvayāē bhāyā maha ēsa mayarakēutti
rūvēṇa jō aṇaṅgō sūrō cāī kalākusalō // SurSuCa.237

kaïyāvi cittaphalaē kaïyāvi paḍammi tassa paḍirūvaṁ
lihiūṇa maē appā viṇōiō ēttiyaṁ kālaṁ // SurSuCa.238

sampaï puṇa asamatthā sahiuṁ virahaṁ imassa caliyā haṁ
tā bhagiṇi! muñca vaccāmi jēṇa pāsammi tassēva // SurSuCa.239


[p. 463]
bhaṇiyaṁ ca sirimaīē ēvaṁ jō garuyaguṇagaṇāvāsō
sō tuha bhāyā // SurSuCa.240

cittagaēṇavi tāva ya āṇandō sahijaṇassa sañjaṇiō
iṇhiṁ paccakkhampi hu daṁsijjaō amayabhūō sō // SurSuCa.241

vihasiyaṁ piyaṁvayāē bhaṇiyaṁ mā sahi
 // SurSuCa.242

aviya jaï tāva kāvi hu ahaṁ tā 'vassaṁ tassa saṅgamēṇa suhaṁ
kāyavvaṁ bhagiṇīē aṇukūlō jaï vihī hōhī // SurSuCa.243

bhaṇiyaṁ ca maē tāva ya ēyāō havantu aliyabhaṇirīō
piyasahi! tumampi sampaï asamañjasabhāsiṇī jāyā // SurSuCa.244

aïniuṇaṁ kilaṁ citta amhē kōūhalēṇa pulaēmō
tumhē saḍhahiyayāō annaha savvaṁ viyappēha // SurSuCa.245


[p. 464]
aha kumuiṇīē bhaṇiyaṁ ēvaṁ ēyanti natthi sandēhō
tā sahi! tumampi ēvaṁ cittaṁ lihiuṁ samabbhasasu // SurSuCa.246

appēsu paḍaṁ ēyaṁ piyaṁvaē! jēṇa cittamabbhasaï
tuha bhagiṇī, aha tīē samappiō kumuiṇīi paḍō // SurSuCa.247

sambhāsiuṁ tāhiṁ piyaṁvayā sā taō mamaṁ uppaïyā nahaggē
sahīhi juttā bahukēliyāhiṁ ahampi pattā niyamandirammi // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï piyaṁvayādaṁsaṇotti nāmēṇa
surasundarīkahāē ēkkārasamō paricchēō // SurSuCa.250



---------------------------------------------------------------------

[p. 465]
[dvādaśaḥ paricchēdaḥ]

aha tattha suvitthinnē pasatthavatthōhavihiyaüllōcē
gantuṁ niyavāsagihē pāsuttā pavarasayaṇīē // SurSuCa.1

bhaṇiyāō ya sahīō vaccaha savvāō niyayagēhēsu
maha kuṇakuṇāi sīsaṁ sīyanti ya savvaaṅgāiṁ // SurSuCa.2

jaragahiṁyava sarīraṁ tā sōvissaṁ khaṇantaraṁ ēgaṁ
tattō ya kumuiṇīē bhaṇiyaṁ ēvaṁ karēsutti // SurSuCa.3

īsiṁ hasiūṇa taō vajjariyaṁ sirimaīē kiṁ bhagiṇi!
sahasā jāyamasatthaṁ tuha dēhaṁ, kāraṇaṁ bhaṇasu? // SurSuCa.4

bhaṇiyaṁ vasantiyāē sirimaï! taṁ cēva vēccayaṁ muṇasi
tā cintēsu sayaṁ ciya rōgassa nidāṇamēyassa // SurSuCa.5


[p. 466]
aha sirimaīi majjhaṁ saṁ dhāṇāiṁ niēva sāsūyaṁ
bhaṇiyaṁ na kimpi tāva ya lakkhijjaï bajjhavittīē // SurSuCa.6

aviya duvihā saṅkhēvēṇaṁ sārīrā ' 'gantuyā ya rōgatti
aha vāyapittasimbhubbhavā ya, iha ādimā nēyā // SurSuCa.7

tāṇaṁ maṅkhaṇalaṅghaṇanivāyasēvāiyā cigicchāō
vējjayasatthuddiṭṭhā purisaṁ kālaṁ na nāūṇa // SurSuCa.8

bhūyagahacakkhusāgiṇidōsā āgantuyā muṇēyavvā
balihōmamantatantāiyā hu vivihā cigicchā siṁ // SurSuCa.9

sārīriyarōgāṇaṁ na lakkhaṇaṁ kiñci dīsaï imīē
tā nūṇaṁ āgantuyadōsō takkijjaī nannō // SurSuCa.10

uttārijjaü lōṇaṁ hakkārijjantu vivihagāruḍiyā
sarisavaghāō dijjaü bajjaü taha rakkhapōṭṭaliyā // SurSuCa.11


[p. 467]
aha laliyāē bhaṇiyaṁ tā kiṁ sigghaṁ na kīraē ēyaṁ
vāhī uvikkhiō jaṁ na hōi iha sundarō bhaddē! // SurSuCa.12

tō sirimaïē bhaṇiyaṁ lakkhēmō amhi kēvalaṁ vāhiṁ
na uṇō paüṇīkāuṁ sattā aha māhavī bhaṇaï // SurSuCa.13

lakkhaï jō kira vāhiṁ paüṇampi hu sō karissaē pattaṁ
jēṇiha diṭṭhā cōrā paharayamavi dēha sō nūṇaṁ // SurSuCa.14

nihuyaṁ hasiūṇa taō savvāhivi saharisaṁ samullaviyaṁ
sirimaï! iṇhi na chuṭṭasi amha sahiṁ jaṇasu paüṇanti // SurSuCa.15

annaṁ, sa tujjha jaṇaō suprasiddhō mantajāṇaō suyaṇu!
tā vāhiūṇa mantaṁ paüṇaṁ surasundariṁ kuṇasu // SurSuCa.16

aha sirimaīi bhaṇiyaṁ jaï maha jaṇaō viyāṇaī mantē
tā kiṁ maha, jaï miṭṭhaṁ khīraṁ tā kiṁ nu chāṇassa? // SurSuCa.17


[p. 468]
kimpuṇa bhaṇāmi ikkaṁ jaï maha ēsā na rūsaē sahiyā
ēsa aüvvō vāhī na phiṭṭaē mantamēttēṇa // SurSuCa.18

aha kumuiṇīē bhaṇiyaṁ kiṁ puṇa kōvassa kāraṇaṁ ēttha?
sāhēsu nivvisaṅkā vigamō vāhīē jaï hōi // SurSuCa.19

tō sirimaīē bhaṇiyaṁ jō sō cittammi vilihiō diṭṭhō
sō jaï navaraṁ vējjō vāhiṁ avaṇijja ēiē // SurSuCa.20

aha cittapaḍaṁ sahasā pasāriyaṁ pūiūṇa tō bhaṇaï
kumuiṇiyā! jaï ēvaṁ, tā ēyaṁ handi! vinnavaha // SurSuCa.21

īsiṁ hasiūṇa taō savvahivi saharisaṁ samullaviyaṁ
ēvanti, pañjaliuḍā bhaṇiuṁ ēyaṁ samāḍhattā // SurSuCa.22

dakkhinnanihi! mahāyasa! cittaṭṭhiya! suṇasu amha viṇṇattiṁ
tuha daṁsaṇāō ēsā amha sahī āurā jāyā // SurSuCa.23


[p. 469]
tā taha karēsu sundara! jaha ēsā hōi vigayavāhīyā
guru mayaṇāmayasampīḍiyāṇa mahilāṇaṁ taṁ vijjō // SurSuCa.24

huṅkāraṁ mōttūṇaṁ tāhiṁ sakōvaṁ maē imaṁ bhaṇiyaṁ
māē! gahagahiyā iva kimasambaddhaṁ samullavaha? // SurSuCa.25

kiṁ vāvi acittēṇaṁ vinnaviēṇaṁ guṇō imēṇaṁ tu
cittagaō nahi katthavi kōvi hu uppāyaē vāhiṁ // SurSuCa.26

aha sirimaīē bhaṇiyaṁ tuha cittagaō imō hu jēṇēva
tēṇēva ya accittā vihiyā surasundari! tumanti // SurSuCa.27

dīhaṁ nīsasiūṇaṁ tāhē saṇiyaṁ maē samullaviyaṁ
jaï ēyampi viyāṇasi tā kiṁ na sampāḍasi jhati? // SurSuCa.28

iya bhaṇiūya ahōmuhavayaṇā vilihāmi jāva mahivaṭṭhaṁ
tāva ya sahatthatālaṁ hasiuṁ tīē samullaviuṁ // SurSuCa.29


[p. 470]
sabbhāvasāhagēṇaṁ imēṇa vayaṇēṇaṁ rañjiyā suyaṇu!
tā taha karēmi sampaï jaha savvaṁ sōhaṇaṁ hōi // SurSuCa.30

iya bhaṇiuṁ cittapaḍaṁ gahiuṁ pāsammi sā gayā jhatti
maha jaṇaṇīē tattō siṭṭhō savvōvi vuttantō // SurSuCa.31

cittapaḍavilihiō sō aṇaṅgarūvō payaṁsiō taruṇō
tīēvi gantuṁ rannō siṭṭhō savvōvi vuttantō // SurSuCa.32

aha tāō taṁ cittaṁ palōiüṁ harisiō imaṁ bhaṇaï
sōhaṇaṭhāṇē rāgō sañjāō majjha dhūyāē // SurSuCa.33

ahavā na rāyahaṁsa mōttuṁ annattha ramaï varahaṁsī
tassēva varissāmō sāhiyavijjassa niyadhūyaṁ // SurSuCa.34

taha bhāṇuvēgakhayarō amha samīvammi ēi aṇavarayaṁ
tēṇēva varissāmō niyadhūyaṁ amarakēussa // SurSuCa.35


[p. 471]
iya naravaïṇā bhaṇiē pahasiyavayaṇāē majjha jaṇaṇīē
bhaṇiyā sirimaī gantuṁ sāhijjaü majjha dhūyāē // SurSuCa.36

mā surasundari! iṇhiṁ uvvēvaṁ kuṇasu niyayacittammi
siddhaṁ samīhiyaṁ tuha iya bhaṇiyā sirimaī tāhē // SurSuCa.37

majjha samīvē pattā siṭṭhō savvōvi puvvavuttantō
ahayampi harisiyamaṇā maṇayaṁ jāyā samāsatthā // SurSuCa.38

cintēmi kahaya hōhī taṁ diyahaṁ jattha sō maē sakkhā
daṭṭhavvō nayaṇucchavabhūō maṇavallahō lōō? // SurSuCa.39

tassaṅgamaāsāē sāhārantīē māṇasaṁ niyayaṁ
taṁ cēva cittakammaṁ ālihamāṇā ya aṇudiyahaṁ // SurSuCa.40

susiṇiddhasahijaṇēṇaṁ tappāvaṇasūyagēhiṁ vayaṇēhiṁ
jāva ya kaïvi diṇāī ṭhiyā ahaṁ saṇṭhavijjantā // SurSuCa.41


[p. 472]
tāvannammi diṇammī parihiyavaraṇāō camariyāhatthā
kayagōrōyaṇatilayā nāhiyasatthēsu nimmāyā // SurSuCa.42

parivāiyā u ēgā āsīvāyaṁ karēttu amhāṇaṁ
puraō uvavisiūṇaṁ ēvaṁ bhaṇiṁu samāḍhattā // SurSuCa.43

[yugmam]
jaharuiyaṁ uvabhujjaï iṭṭhaṁ rāmijjaē imaṁ sāraṁ
jamhā na kiñci vijjaï annaṁ ihalōgavaïrittaṁ // SurSuCa.44

siratuṇḍamuṇḍaṇāiṁ paralōgatthaṁ kuṇantu jē kēvi
tē varayā varadhuttēhi vañciyā visayasōkkhāṇaṁ // SurSuCa.45

jamhā jīvapayatthō vijjaï annō na dēhavaïrittō
paccakkhapamāṇēṇaṁ aggahaṇā kharavisāṇaṁva // SurSuCa.46

paccakkhaṁ mōttūṇaṁ na ya annaṁ atthi iha pamāṇaṁ tu
santēvi pamāṇattē na sijjhaï tēṇa jīvotti // SurSuCa.47


[p. 473]
paccakkhapuvvagaṁ jaṁ aṇumāṇaṁ iha, na tēṇa taggahaṇaṁ
na ya vijjaï taggahaṇē liṅgampi aṇindiyattaṇaō // SurSuCa.48

lōyapavañcaṇahēuṁ dhuttēhiṁ kayāṇi vivihasatthāṇi
na pamāṇaṁ vibuhāṇaṁ kaha tēhiṁ bhavijja tassiddhī? // SurSuCa.49

tā pañcabhūyasamudayarūvō jīvō na tēsiṁ vigamammi
tassābhāvammi kuō paralōgō jēṇa ya tadatthaṁ // SurSuCa.50

kīraï aïduddharayaṁ bambhavvayasīlapālaṇāīyaṁ
mụ̄dhēhiṁ sayaṁ naṭṭhēhiṁ taha paraṁ nāsayantēhiṁ // SurSuCa.51

[yugmam]
gammāgammavibhāgaṁ mōttuṁ visayāṇa sēvaṇaṁ kuṇaha
bhakkhaha sarasaṁ maṁsaṁ piyaha suraṁ vigayaāsaṅkā // SurSuCa.52

iya tīē buddhilāē vayaṇaṁ sōūṇa kugaïsañjaṇagaṁ
bhaṇiyaṁ maē ahammē! mā mā ēvaṁ samullavasu // SurSuCa.53


[p. 474]
vibuhajaṇanindaṇijjaṁ aviyāriyasundaraṁ ajuttīyaṁ
kō va sakannō ēyaṁ tuha bhaṇiyaṁ saddahējjāvi? // SurSuCa.54

jaṁ bhaṇasi natthi jīō annō dēhāō, aṇuvaṁlabhāō
tamasaṅgayamaccatthaṁ, jamhā jīvassa aggahaṇaṁ // SurSuCa.55

kiṁ tuha paccakkhēṇaṁ uyāhu nīsēsapurisavisaēṇaṁ?
na ya tāva paḍhamapakkhō vissābhāvappasaṅgāō // SurSuCa.56

jaṁ jaṁ tumaṁ na picchasi taṁ taṁ jaï natthi tā phuḍaṁ muddhē!
dēsantarakālantarabhāvāṇamabhāvayā pattā // SurSuCa.57

aha sayaladēsakālubbhavā narā nēya taṁ palōinti
ēyaṁ ca kaha ṇu najjaï durahigayā annacittā jaṁ? // SurSuCa.58

kiñca jo cciya imaṁ vigappaï tuha dēhē handi! natthi jīvotti
sōvi ya jīvō paralōgagāmiō nāṇaliṅgotti // SurSuCa.59


[p. 475]
paccakkhamēva ēgaṁ jaṁ ca pamāṇaṁ, na juttamēyampi
paccakkhaparōkkhāiṁ dunnēva jaō pamāṇāiṁ // SurSuCa.60

lōyapayāraṇahēuṁ iccāiṁ jamuttamahalamēyampi
rāgaddōsavimukkā savvannū savvalōgahiyā // SurSuCa.61

tēhi paṇīyaṁ satthaṁ tēsiṁ āṇāi jaṁ ca annēhiṁ
kaha taṁ dhuttapaṇīyattaṇēṇa hōjjāpamāṇanti? // SurSuCa.62

tammi ya bhaṇiō jīvō annabhavō tassa hōi paralōgō
tā pañcabhūyasamudayarūvō jīvō kahaṁ muddhē!? // SurSuCa.63

siddhammi ya paralōgō bambhavvayapālaṇāiṁ savvampi
tabbhaṇiyaṁ tā juttaṁ kāuṁ savvaṁ hiyatthīṇaṁ // SurSuCa.64

gammāgammavibhāgaṁ iccāiṁ jamuttamahalamēyampi
jiṇavayaṇanisiddhattā paralōē dukkhahēuttā // SurSuCa.65


[p. 476]
ēmāivivihajuttīhiṁ sā kayā takkhaṇaṁ niruttariyā
jāyā vilakkhavayaṇā asamatthā uttaraṁ dāuṁ // SurSuCa.66

aha pāsavattiṇīhiṁ avahasiyā sahīhiṁ sōluṇṭhaṁ
ṭakkaraṭumbayamuhamakkaḍāhiṁ bāḍhaṁ abhiddaviyā // SurSuCa.67

amha sahīē saddhiṁ ajjavi vāyaṁ karēsi dussīlē!
tā vaccasu saṭṭhāṇaṁ diṭṭhaṁ paṇḍiccayaṁ tujjha // SurSuCa.68

iya hasiyā sā ruṭṭhā phurantaaharā viṇiggayā tattō
ahamavi sahijaṇajuttā suhēṇa jā tattha acchēmi // SurSuCa.69

[yugmam]
tā annadiṇē rāyā samāgaō majjha māugēhammi
bhaṇiō ambāē kiṁ dīsaha cintāurā tubbhē? // SurSuCa.70

tāēṇa taō bhaṇiyaṁ sammaṁ hi viyāṇiyaṁ tumē dēvi!
nisuṇēsu kahijjantaṁ gurucintākāraṇaṁ jamiha // SurSuCa.71


[p. 477]
surasundarīē vuddhilanāmā parivāiyā jiyā vāē
jā puvvaṁ kila tīē paüṭṭhacitāē ālihiyaṁ // SurSuCa.72

surasundarīi rūvaṁ cittapaḍē tāhi taṁ gahēūṇaṁ
ujjēṇīē pattā sattuñjayanaravaïsamīvē // SurSuCa.73

[yugmam]
taṁ daṁsiya naravaïṇō vajjariya tīē duṭṭhahiyayāē
naravara! amhē puhaïṁ hiṇḍāmō tumha kajjēṇa // SurSuCa.74

jaṁ rayaṇaṁ puhaīē picchāmō taṁ ca tumha sāhēmō
kannārayaṇaṁ ēyaṁ kusagganayarē maē diṭṭhaṁ // SurSuCa.75

naravāhaṇassa rannā dhūyā surasundarī imā kannā
kō tīē niravasēsaṁ lihiuṁ sakkijja taṇurūvaṁ? // SurSuCa.76

aviya. 

savvaṁ ciya sō thērō jēṇēsā nimmiyā payāvaïṇā
kahamannahā na vihiyā suhakhāṇī attaṇō bhajjā? // SurSuCa.77


[p. 478]
ēyaṁ viṇimmiuṁ laḍaharūvatāruṇṇacārusōhaggaṁ
nūṇaṁ aïbahumāṇō viriciṇō āsi attāṇē // SurSuCa.78

dhaṇuhāyaḍḍhaṇakhinnaṁ mayaṇaṁ nāūṇa hiyayabhēyakarā
mannē vihiṇā vihiyā ēsā naṇu hatthabhallivva // SurSuCa.79

annaṁ ca jō imīē pāṇiggahaṇaṁ karissaī purisō
sō bharahaddhanarīsō hōhī purisō na sandēhō // SurSuCa.80

iya aïsayanāṇīhiṁ āiṭṭhaṁ tīi jammasamayammi
tā naravara! tuha jōggā sā kannā na uṇa annassa // SurSuCa.81

aha bahudaviṇaṁ dāuṁ pahaṭṭhavayaṇēṇa tēṇa sā rannā
bhaṇiyā bhayavaï! siṭṭhā jaṁ kannā sōhaṇaṁ vihiyaṁ // SurSuCa.82

ēyaṁ ca majjha sundari! siṭṭhaṁ savvampi cārapurisēhiṁ
aha tēṇa majjha pāsē paṭṭhaviō rayaṇacūḍotti // SurSuCa.83


[p. 479]
nāmēṇa niyayamantī tēṇa ya āgamma maggiō ahayaṁ
sattuñjayanaravaïṇō dijjaü surasundarī kannā // SurSuCa.84

[yugmam]
bhaṇiyō ya maē ēsō nēmittiyasumaïvayaṇaō bhadda!
hōhī khayarassa piyā tassēva ya tēṇa dāyavvā // SurSuCa.85

annaṁ, sō tuha sāmī thērō tā kintha tassa kannāē?
tattō ya tēṇa bhaṇiyaṁ mā ēvaṁ bhaṇasu naranāha! // SurSuCa.86

guruāyarēṇa ahayaṁ paṭṭhaviō tēṇa dēsu niyadhūyaṁ
ēīē adāṇēṇaṁ picchāmi na sundaraṁ tumha // SurSuCa.87

tattō ya maē gāḍhaṁ kuddhēṇaṁ ērisaṁ samullaviyaṁ
tāva ya na dēmi dhūyaṁ jaṁ ruccaï taṁ kuṇējjāsu // SurSuCa.88

tā gacchasu niyapahuṇō sāhijja jahaṭṭhiyaṁ imaṁ vayaṇaṁ
gihamāgayassa kō puṇa tuha daṇḍō kīraü iṇhiṁ? // SurSuCa.89


[p. 480]
aha tēṇa tattha gantuṁ kahiē sō niyabalēṇa gāraviō
ujjēṇīō caliō amhāṇaṁ uvari jattāē // SurSuCa.90

aviya. 

bahubhaḍanarindasandaṇapakkalapāikkacakkapariyariō
kharakhurakhayakhōṇīyalaasaṅkhatōkkhāralakkhajuō // SurSuCa.91

dappiyapayaṇḍaparahatthisatthavittāsaṇikkarasiēhiṁ
gurugirigaruyāgārēhiṁ saṅgaō bahugaïndēhiṁ // SurSuCa.92

sō sattuñjayarāyā gururōsō bhūrisinnasañjuttō
cārapurisēhiṁ siṭṭhaṁ sampattō amha dēsētti // SurSuCa.93

[tisr̥bhi - rviśēṣakam]
tā dēvi! nimittēṇaṁ imēṇa cintāurō ahaṁ jāō
ambāē taō bhaṇiyaṁ piyayama! kiṁ ēttha cintāē // SurSuCa.94

surasundariti bhaṇiuṁ dhūyā kaṇagāvalīē mayalēhā
dijjaü kayasaṁmāṇō saṭṭhāṇaṁ jēṇa sō jāi // SurSuCa.95


[p. 481]
iharā pabhūyasēnnō appabalāṇaṁ sa amha dēsassa
kāhī garuyamuvaddavamiya bhaṇiē rāiṇā bhaṇiyaṁ // SurSuCa.96

mantīhivi dēvī! imaṁ vimantiyaṁ āsi navari mantissa
maïsāgarassa ēsō na sundarō bhāviō mantō // SurSuCa.97

jaṁ tēṇa imaṁ bhaṇiyaṁ āgacchaü tāva sō kusaggammi
iha āgayassa jamhā maraṇaṁ sē sumaïṇā siṭṭhaṁ // SurSuCa.98

annaṁ ca tassa rannō niggamaṇē āsi maṅgulā saüṇā
ajayāvahā ya savvē saṇiccharāī gahā dhaṇiyaṁ // SurSuCa.99

iha āgayammi tammī vijaō amhaṁ parājaō tassa
tā dēva! nivvisaṅkā acchaha kiṁ annamantēṇa? // SurSuCa.100

rōhagasañjuttī uṇa kīraü gāmāvi tassa jē maggē
tē uvvasantu khippaṁ tiṇaghāsāī ya ujjhantu // SurSuCa.101


[p. 482]
ḍhakkijjaü kūvāī kujalāiṁ sarōvarāiṁ kīrantu
pasaranivāraṇahēuṁ sasāhaṇaṁ tattha vayaütti // SurSuCa.102

iya dēvi! mantivayaṇaṁ kāriya savvampi āgaō ēttha
pabalattaṇaō sattussa tahavi cintāurō jāō // SurSuCa.103

aha haṁsiṇi! jā kaïvi hu suhēṇa vaccati tattha divasāiṁ
tā annadiṇē nayaraṁ pavẹ̄dhiyaṁ sattusinnāē // SurSuCa.104

taō pihiāiṁ gōurāiṁ jalēṇa paripūriyāō parihāō
saṁnaddhabaddhakavayā païkavisīsaṁ ṭhiyā jōhā // SurSuCa.105

saṁvā(cā) rimajantāiṁ paüṇīkīranti, vivihasatthāiṁ
tikkhalijjanti tahā kīraï suhaḍāṇa sammāṇō // SurSuCa.106

padadiyahaṁ dijjanti ya ukkālā sattusinnamaïgamma
nivaḍanti suhaḍakarisurayanaravarā ubhayapakkhēvi // SurSuCa.107


[p. 483]
saṁsaïyā sāmantā nāyarayā āulā daḍhaṁ jāyā
kiṅkāyavvavimụ̄dhā jāyā taha mantiṇō amha // SurSuCa.108

bhīyā kāyarapurisā saṅgarakaraṇammiuddhurā suhaḍā
sāhasadhaṇō ya tāō sandhīraï sumaïvayaṇēṇa // SurSuCa.109

ēvaṁ haṁsiṇi! jāē samantaō āulammi nayarammi
aha annadiṇē ahayaṁ pāsuttā hammiyatalammi // SurSuCa.110

rayaṇīē kēṇāvi hu hīrantaṁ appayaṁ pulōittā
paḍibuddhā bhayabhīyā vilaviumēvaṁ samāḍhattā // SurSuCa.111

hā ammi! tāya! kōvi hu dēvō vā nahayarō va maṁ haraï
dhāvaha dhāvaha suhaḍā! imāō mēllāvaha mamanti // SurSuCa.112

ēmāiṁ vilavamāṇā bhaṇiyā haṁ tēṇa suyaṇu! mā bhāhi
nō tujjha kiñci virūvaṁ karēmi pāṇappiyā taṁ si // SurSuCa.113


[p. 484]
tuha rūvadaṁsaṇuppannagaruyaaṇurāyaparavasēṇa maē
hariyā si kīsa sundari! bhayabhīyā ēvamullavasi? // SurSuCa.114

vēyaḍḍhanaganivāsī khayarō haṁ suyaṇu! mayarakēutti
bhuñjihisi maē saddhiṁ bhōē kiṁ ruyasi uvviggā? // SurSuCa.115

ēyaṁ ca tassa vayaṇaṁ sōūṇaṁ harisiyā ahaṁ cittē
kiṁ nāma majjha daïō ēsō sō mayarakēutti? // SurSuCa.116

bhāyā piyaṁvayāē jassa tayā cittavilēhiyaṁ rūvaṁ
daṭhṭhūṇa mayaṇavasagā jāyā ummattiyā ahavā // SurSuCa.117

sō ajjavi vijjāō sāhaï tā āgamō kaha ṇu tassa?
kaha maha ittiyapunnā jaṁ sō dīsijja paccakkhaṁ? // SurSuCa.118

ēmāiṁ cintayantī nīyā haṁ tēṇa katthavi paēsē
ōinnā bhūmīē mukkā haṁ kayaligahaṇammi // SurSuCa.119


[p. 485]
ētthantarammi rayaṇī khayaṁ gayā sāhiuṁva paramatthaṁ
sammaṁ niyaccha vacchē! na hōi sō vallahō ēsa // SurSuCa.120

jāē pabhāyasamaē diṭṭhō sō sāmalēṇa dēhēṇa
tattō gurusōgāē vicintiyaṁ hā! na sō ēsō // SurSuCa.121

sō tattakañcaṇanibhō rūvēṇa aṇaṅgarūvasāricchō
cittagaēṇa imassa jō sāricchaṁ natthi thēvampi // SurSuCa.122

tā kiṁ karēmi iṇhiṁ saraṇavihūṇā paravvasā ahayaṁ
iya cintatīē tayā bhaēṇa kampō samuppannō // SurSuCa.123

aha sō daṭṭhūṇa mamaṁ aṁsujalāsārasittagaṇḍayalaṁ
bhayabhīyaṁ kampantiṁ ēvaṁ bhaṇiuṁ samāḍhattō // SurSuCa.124

kiṁ suyaṇu! tumaṁ bīhasi bhūyapisāuttisaṅkirī majjha
nisuṇasu jō haṁ jēṇa va hariyā kajjēṇa ya mayacchi! // SurSuCa.125


[p. 486]
vēyaḍ̣dhē varanayaraṁ gaṅgāvattanti atthi suprasiddhaṁ
tattha ya rāyā sirigandhavāhaṇō āsi vikkhāō // SurSuCa.126

mayaṇāvalīdēvīē taṇaō nahavāhaṇotti sē āsi
bīō ya mayarakēū taïō puṇa mēhanāutti // SurSuCa.127

nahavāhaṇōvi sāhiyavijjō aha jōvvaṇaṁ tu sampattō
variyā ya tannimittaṁ varakannā kaṇagamālatti // SurSuCa.128

sā uṇa vivāhasamaē vijjāharacittavēganāmēṇa
avahariuṁ pariṇīyā ruṭṭhō ēsō taō tassa // SurSuCa.129

aṇumaggaṁ gantūṇaṁ baddhō sō nāgiṇīē vijjāē
gahiūṇa kaṇagamālaṁ samāgaō niyayanayarammi // SurSuCa.130

tattō vijjācchēō jāō nahavāhaṇassa jēṇēsō
mahilāsamēyavijjāharassa jāō 'vagāritti // SurSuCa.131


[p. 487]
cirapariciyadēvēṇaṁ dinnāō cittavēgakhayarassa
vijjāō tēṇa jāō vijjāharacakkavaṭṭī sē // SurSuCa.132

sayamēva nahayarindā savvēvi hu paṇaïmuvagayā tasya
iya muṇiuṁ maha jaṇaō saṁviggō bhaṇiumāḍhattō // SurSuCa.133

picchaha bhō! maṇuyāṇaṁ maṇōrahā annahā visaḍḍhanti
vihiṇō vasēṇa navaraṁ annaha kajjāṇa pariṇāmō // SurSuCa.134

kira niyataṇayaṁ kāuṁ vijjāharacakkavaṭṭiṇaṁ, karihī
kayakiccō pavvajjaṁ kēvalijaṇayassa pāsammi // SurSuCa.135

taṁ puṇa annaha jāyaṁ tā kiṁ kajjaṁ imēṇa rajjēṇaṁ
narayāinimittēṇaṁ, sēvāmō tāyapayajuyalaṁ // SurSuCa.136

jaō. 

saṁsārō hu asārō ghōrā aïdāruṇā ya narayammi!
dusahāō viyaṇāō cittō kammāṇa pariṇāmō // SurSuCa.137


[p. 488]
cavalō indiyagāmō rāgaddōsā ya dujjayā lōē
aṇavaṭṭhiyaṁ ca cittaṁ kimpāgaphalōvamā visayā // SurSuCa.138

aïdusahō piyavirahō bammahalaliyaṁ vivāyakaḍuyanti
narayapuravattiṇīō sēvijjantāō juvaīō // SurSuCa.139

kusasūivisamasaṇṭhiyapavaṇāhayasalilacañcalaṁ jīyaṁ
sāmannaṁ savvēsiṁ maraṇaṁ sattāṇaṁ saṁsārē // SurSuCa.140

vañcaṇaparā ya jīvā duṭṭhakasāēhiṁ tāviō lōō
asuhaphalō gharavāsō maṇuyattaṁ taha ya nō sulahaṁ // SurSuCa.141

dulahā dhammammi maī bahuvigghasamāulaṁ ahōrattaṁ
payaīē calā lacchī pēmmaṁ suviṇōvamaṁ lōē // SurSuCa.142

āriyakhēttāīyā aïdulahā sampayā ya jiyalōē
aïdāruṇamannāṇaṁ jīvā micchattavāmụ̄dhā // SurSuCa.143


[p. 489]
parihāyantā bhāvā dhammē aïnindiō pamāutti
khijjaï taṇusāmatthaṁ āuyamavi thōvayaṁ hōi // SurSuCa.144

kiṁ bahuṇā?

nārayatiriyanarā 'maragaīsu gurudusahadukkhataviyāṇa
mōttūṇaṁ jiṇadhammaṁ jiyāṇa saraṇaṁ jaō nannaṁ // SurSuCa.145

tamhā tāyasamīvaṁ gantuṁ sahalīkarēmi maṇuyattaṁ
nahavāhaṇēṇa bhaṇiyaṁ ahamavi tāyamaṇugamissaṁ // SurSuCa.146

jaō. 

sāmittaṁ kāūṇaṁ āṇāniddēsakāragassāvi
kaha sēvaṁ kāhāmō sampaï bhiccassa niyayassa? // SurSuCa.147

bhaṇiyaṁ tāēṇa taō kāyavvamimaṁ vivēyajuttāṇaṁ
tattō niyasuyasahiō takkāluciyaṁ karēūṇa // SurSuCa.148

suravāhaṇakēvaliṇō mūlē kāūṇa nimmalacarittaṁ
niṭṭhaviyaaṭṭhakammō antagaḍō kēvalī jāō // SurSuCa.149

[yugmam]

[p. 490]
aha cittavēgakhayarāhivēṇa tatthēva niyayanayarammi
dāuṁ sadēsakhaṇḍaṁ ahisittō khayararāyā haṁ // SurSuCa.150

ēvaṁ ca ṭhiē kāraṇavasēṇa kēṇaï pabhāyasamayammi
niyanayarā ēgāgī caliō haṁ rayaṇadīvammi // SurSuCa.151

nahapaṭṭhiēṇa diṭṭhā sundari! hammiyatalammi pāsuttā
taṁ si taō avahariyā mēttalasarasalliēṇa maē // SurSuCa.152

tā mā rōvasu sundari! pāṇāṇavi sāmiṇī tumaṁ majjha
bhuñjihisi maē saddhiṁ bhōē vēyaḍḍhasēlammi // SurSuCa.153

tavvayaṇaṁ sōuṇaṁ vajjēṇava tāḍiyā sudukkhattā
iya cintiuṁ payattā hāhā! maha pāvapasarassa // SurSuCa.154

majjha kaēṇaṁ tāō pāraddhō garuyasattuṇā tāva
ahamavi imēṇa hariyā annattha nibaddharāgāvi // SurSuCa.155


[p. 491]
dhā! maha! jīēṇaṁ na tāyaāsāsaṇaṁ na piyalābhō
sattuñjayadinnāē hōjja suhī tāva tāōvi // SurSuCa.156

maṇavallahassa tassa u lābhēṇa havijja ahava suhiyā haṁ
maha pāvapariṇaīē ēttō ēkkampi nō jāyaṁ // SurSuCa.157

ēvaṁ vicintayantī bhaṇiyā haṁ tēṇa tāva ētthēva
ciṭṭhaü tumaṁ jāva ahaṁ āsannē vaṁsigahaṇāmmi // SurSuCa.158

gantūṇaṁ vijjāē pannattīē lahuṁ payacchāmi
jāvasahassamēttaṁ pārambhiyapuvvasēvāē // SurSuCa.159

[yugmam]
iya bhaṇiūṇa gaō sō ahamavi gurusōyatāviyā tattha
kiṅkāyavvamụ̄dhā saraṇavihūṇā bhayuppitthā // SurSuCa.160

hariṇivva jūhabhaṭṭhā sataralatāraṁ disāō pulayantī
aṁsujalapunnanayaṇā ruyamāṇī jāva ciṭṭhāmi // SurSuCa.161


[p. 492]
tāva ya tatthāsannaṁ picchāmi visālasālasōhillaṁ
pavaṇākampiyaphalabharavinamiyaguñjōhasaṅkinnaṁ // SurSuCa.162

maṇahariphalaṁ pasarantaparimalaṁ bahalapattalacchāyaṁ
tapphalabhakkhaṇanivaḍantajantusantāṇakayasadda // SurSuCa.163

nivaḍantasasantataḍapphaḍantamayavihagakaliyabhūvīḍhaṁ
taruyaramuccaṁ maccuṁ jantusantāṇanāsayaraṁ // SurSuCa.164

[pañcabhiḥ kulakam]
taṁ daṭṭhuṁ visarukkhaṁ vicintiyaṁ garuyadukkhataviyāē
piyasahi! haṁsiṇi! taïyā maraṇammi nibaddhacittāē // SurSuCa.165

kiṁ kāhāmi ahannā rahiyā piyabandhujaṇaṇijaṇaēhiṁ
vihiṇā viḍambiyā haṁ jīvantī iya vicintēntī // SurSuCa.166

gantuṁ tassa samīvē gahiūṇa phalaṁ muhammi pakkhittaṁ
mā maha havijja ērisaviḍambaṇā annajammēvi // SurSuCa.167


[p. 493]
iya bhaṇiūṇa sasōyaṁ khaṇantaraṁ jāva tattha acchāmi
tāva ya guruvisaviyaṇāē vibbhalā mahiyalē paḍiyā // SurSuCa.168

[tisr̥bhiḥ kulakam]
taō bhamiyaṁva vaṇatarūhiṁ uvvattiyayaṁva sayalavasuhāē
sandhīhiṁ vihaḍiyaṁ piva visīiyaṁ savvaaṅgēhiṁ // SurSuCa.169

tattō ya akahaṇīyaṁ pāviyavatthantaraṁ tayā bhaddē!
jāṇāmi nēva kiñcivi taduttaraṁ jaṁ mahaṁ jāyaṁ // SurSuCa.170

kēvalamucchaṅgagayaṁ kassavi taruṇassa amayabhūyassa
visanivvavaṇasamatthaṁ maṇisalilaṁ pāyayantassa // SurSuCa.171

khaṇamēttaṁ tēna ciya majjha sarīraṁ pasiñcamāṇassa
sayamaṅgāiṁ kōmalakarēhiṁ parimaddayantassa // SurSuCa.172

jalasittatālavēṇṭayahatthāē vihiyasisiravāyāē
ciradiṭṭhaṁ piyasahīē piyaṁvayāē kahijjantaṁ // SurSuCa.173


[p. 494]
sayalaṁ maha vuttantaṁ cittapaḍālōyaṇāipajjantaṁ
harisabharapulaïyaṅgaṁ khaṇantaraṁ nisuṇamāṇassa // SurSuCa.174

appāṇaṁ pāsittā paṇaṭṭhavisavēyaṇā samāsatthā
sumiṇaṁva mannamāṇā paḍibuddhā haṁsiē! taïyā // SurSuCa.175

[pañcabhiḥ kulakam]
ummīliyanayaṇajuyā tāva ya pēcchāmi mayaṇapaḍirūvaṁ
mahahiyayaniggayaṁ piva taruṇanaraṁ cittasaṁvāiṁ // SurSuCa.176

taṁ daṭṭhu cintiyaṁ mē kiṁ mannē indajālamēyanti?
kiṁ vāvi annajammō uyāhu kiṁ suviṇayaṁ ēyaṁ? // SurSuCa.177

kiṁvā maïsaṁmōhō kiṁvāvi hu saccamēva ēyanti?
ahavā nahi nahi ēyaṁ kattō maha ittiyā punnā? // SurSuCa.178

jaṁ sō maṇavallahaō dīsijja jaṇō imēhiṁ nayaṇēhiṁ
jaṁ sē ucchaṅgagayā imassa puṇa sambhavō kattha? // SurSuCa.179


[p. 495]
ēvaṁ vicintayantī piyaṁvayāē imaṁ samullaviyā
surasundari! kiṁ ajjavi uvvuṇṇamuhivva pulaēsi? // SurSuCa.180

ēsō hu rayaṇadīvō bhagiṇī ya piyaṁvayā ahaṁ tujjha
sāhiyavijjō ēsō maha bhāyā mayarakēutti // SurSuCa.181

ēvaṁ ca tīē bhaṇiē ēsōcciya sotti harisiyā cittē
sajjhasavēviradēhā saṅkinnarasantaraṁ pattā // SurSuCa.182

uṭṭhēttu tadaṅkāō piyaṁvayāē samīvamallīṇā
addhacchipēcchiēhiṁ pēcchittā taṁ apēcchantaṁ // SurSuCa.183

ētthantarammi ēgō khayarō āgamma bhaṇaï kayaviṇaō
jiṇapūyāē vēlā samaïcchaï kumara! uṭṭhēha // SurSuCa.184

tavvayaṇaṁ sōūṇaṁ piyaṁvayaṁ ṭhāviuṇa maha pāsē
kaïvayapurisamēō jiṇabhavaṇaṁ pāviō ēsō // SurSuCa.185


[p. 496]
tāva ya piyaṁvayāē puṭṭhā kaha suyaṇu! ēttha taṁ pattā
bhūmīcaramaṇuyāṇaṁ suduggamē rayaṇadīvammi? // SurSuCa.186

kīsa va visamuvabhuñjiya appā vasaṇammi pāḍiō bhīmē?
tattō ya maē tīē puvvuttaṁ sāhiyaṁ savvaṁ // SurSuCa.187

aha sāvi maē puṭṭhā cittapaḍaṁ appiūṇamamhāṇaṁ
taïyā kattha gayā taṁ kiṁvā aṇuciṭṭhiyaṁ tumaē? // SurSuCa.188

kaha vā uvabhuttavisā bhīmaarannammi pāviyā ahayaṁ?
kaha vā duṭṭhampi visaṁ khaṇēṇa dēhāō avaṇīyaṁ? // SurSuCa.189

bhaṇiyaṁ piyaṁvayāē cittapaḍaṁ appiūṇa tumhāṇa
vēgēṇa ahaṁ pattā imammi vararayaṇadīvammi // SurSuCa.190

diṭṭhō ya mayarakēū kaïvayaniyapariyaṇēṇa sañjuttō
bhāusiṇēhēṇa ṭhiyā kaïvayadivasāṇi ahamēttha // SurSuCa.191


[p. 497]
ētthāgayatāēṇaṁ bhaṇiyā haṁ putti! ciṭṭhasu ihēva
hōsu paḍicārigā iha tāva tumaṁ mayarakēussa // SurSuCa.192

jaṁ āṇavēi tāutti jampiyaṁ tāhē ēttha dīvammi
vijjapasāhaṇujjayabhāusamīvē ṭhiyā suyaṇu! // SurSuCa.193

nāuṁ vijjāsiddhiṁ bahuvihakhayarēhiṁ sañjuō tāō
aṭṭhāhiyānimittaṁ samāgaō ēttha dīvammi // SurSuCa.194

mahayā vicchaḍḍēṇaṁ jiṇindamahimaṁ karēttu vijjāō
sampūiya jahavihiṇā saṁmāṇiya māṇaṇijjajaṇaṁ // SurSuCa.195

pūittu pūyaṇīē dāṇaṁ dāūṇa khayaralōyassa
varanaṭṭagīyavāiyakaliyaṁ aṭṭhāhiyaṁ kāuṁ // SurSuCa.196

ajjēva nisāviramē sampattō rayaṇasañcayaṁ tāō
kāyavvasēsakiccō ṭhiō ihaṁ mayarakēūvi // SurSuCa.197

[tisr̥bhi - rviśēṣakam]

[p. 498]
kāuṁ pabhāyakiccaṁ sarīracintāē niggaō ajja
vaṁsikuḍaṅgāsannē diṭṭhaṁ ca pahāṇakaravālaṁ // SurSuCa.198

gahiūṇa kōugēṇaṁ jamajīhāsacchahaṁ tayaṁ khaggaṁ
taruṇatamāladalābhaṁ phurantadhārāsuduppicchaṁ // SurSuCa.199

āsannakuḍaṅgīē chēyaparicchākaēṇa sahasatti
dāuṁ ēgapahāraṁ chinnā sā vaṁsajālitti // SurSuCa.200

[yugmam]
aha thūlamuttiyāvalipariyattaṇakhaṇiyavāmahatthassa
vijjāparijavaṇaniruddhanāsiyānimiyanayaṇassa // SurSuCa.201

tammajjhadēsaparisaṇṭhiyassa vijjāpasāhaṇarayassa
vijjāharassa kassavi maṇikuṇḍalabhūsiyakavōlaṁ // SurSuCa.202

sahasatti uttimaṅgaṁ nivaḍantaṁ picchiūṇa mahivaḍ̣dhē
sañjāyasajjhasēṇaṁ nirūviyaṁ hā! kimēyanti? // SurSuCa.203

[tisr̥bhi-rviśēṣakam]

[p. 499]
pulayantēṇa ya nāyaṁ ēsō sō mayarakēunāmotti
sāmī gaṅgāvattassa gandhavāhaṇanarindasuō // SurSuCa.204

avvō! pamāyavasaō kaha varaō māriō niravarāhō?
dhī! dhī! annāṇassa u niratthayaṁ pāvamāyariyaṁ // SurSuCa.205

ēmāi cintayantō puṇō puṇō appayaṁ ca nindantō
jā vayaï thōvabhūmiṁ tā phuriyaṁ dāhiṇaṁ nayaṇaṁ // SurSuCa.206

kiṁ mannē maha sūyaï sunimittamimanti cintaï jāva
tāva visarukkhamūlē diṭṭhā taṁ nivaḍiyā suyaṇu! // SurSuCa.207

maṇaharasayalāvayavaṁ miyaṅkalēhavva jaṇamaṇāṇandaṁ
daṭhṭhūṇa tumaṁ sundari! sittō amaēṇava kumārō // SurSuCa.208

avvō! kaha ṇu mayāvi hu āṇandaṁ dēi majjha hiyayassa?
piyapaṇayiṇivva ēsā juvaī navajōvvaṇārambhā // SurSuCa.209


[p. 500]
tā kiṁ imā mayacciya kiṁvā sajiyatti jāva pulaēi
tāva ya tuhamuhasaṇṭhiyavisaphalakhaṇḍēṇa vinnāyaṁ // SurSuCa.210

aïtivvavisaviyārā jāyā ō acēyaṇā imā bālā
tō nēūṇa saṭṭhāṇaṁ karēmi ēīi tēgicchaṁ // SurSuCa.211

iya cintiya surasundari! gahiūṇa tumaṁ samāgaō ēttha
siṭṭhō puvvuddiṭṭhō vuttantō tēṇa maha savvō // SurSuCa.212

bhaṇiyā ya ahamimēṇaṁ ̣dhōēsuṁ tamaṅgulīyayaṁ sigghaṁ
vijjāpayāṇasamaē tāēṇa samappiyaṁ jaṁ tu // SurSuCa.213

taṁ divvamaṇisaṇāhaṁ nivāraṇaṁ sayaladōsapasarassa
uvaladdhapaccayaṁ puṇa visēsaō visasamūhammi // SurSuCa.214

[yugmam]
bhaṇiyā khayarakumārā pūyāsāmaggiyaṁ lahuṁ kuṇaha
ēyaṁ paüṇīkāuṁ jiṇapūyaṁ tāhi kāūṇa // SurSuCa.215


[p. 501]
kāhāmi santikammaṁ vigdhajayaṭṭhā ya mantajāvaṁ ca
vijjāharavāyāyaṇapāvavisuddhiṁ samicchantō // SurSuCa.216

[yugmam]
ētthantarammi ya maē samappiyaṁ aṅgulīyayaṁ tassa
tassalilapāṇavihiṇā kayā pasatthā tumaṁ suyaṇu! // SurSuCa.217

jāva ya imassa puraō cittapaḍālōyaṇāivuttantaṁ
sāhēmi tāva sundari! uvaladdhā cēyaṇā tumaē // SurSuCa.218

taṁ jaṁ tumaē puṭṭhaṁ taṁ savvaṁ sāhiyaṁ maē ēyaṁ
tā surasundari! siddhaṁ samīhiyaṁ tujjha savvampi // SurSuCa.219

ahavā. 

dīvantaraṭhiyampi hu jalanihimajjhāō dūradēsāō
āṇittu ghaḍēi vihī aṇukūlō iṭṭhalōyanti // SurSuCa.220

tattō ya maē bhaṇiyaṁ ēvaṁ ēyanti kintu nisuṇēsu
majjha kaēṇaṁ tāō acchaï gurusattupāraddhō // SurSuCa.221


[p. 502]
piyadaṁsaṇēvi jāē ajjavi sōgāuraṁ daḍhaṁ hiyayaṁ
piyasahi! maha santāvō tēṇajjavi bāhaē dēhaṁ // SurSuCa.222

sattuñjayapāraddhō vaṭṭaï pāṇāṇa saṁsaē tāō
tā kaha aṇukūlattaṁ vihiṇō maha mandabhāgāē? // SurSuCa.223

iya bhaṇiūṇaṁ haṁsiṇi! sōgāvēgāō rōumāraddhā
tāva ya kayakāyavvō samāgaō tīē sō bhāyā // SurSuCa.224

bhaṇiyā ya tēṇa kimiyaṁ piyaṁvaē! ruyaï tujjha piyabhagiṇī
tīēvi savvaṁ sōyassa kāraṇaṁ tassa akkhāyaṁ // SurSuCa.225

tattō ya tēṇa bhaṇiyaṁ sundari! mā rūya avassamajjēva
gantuṁ kayantavayaṇaṁ nayāmi tuha jaṇayapaḍivakkhaṁ // SurSuCa.226

jīvantē maï sundari! kō tuha jaṇayaṁ parābhavējjati?
tā gacchissaṁ sampaï bāhusahāō ahaṁ tattha // SurSuCa.227


[p. 503]
ētthēva paḍhamajinavarabhavaṇammi piyaṁvayāsamēyāē
acchēyavvaṁ tumaē jahāsuhaṁ sōyarahiyāē // SurSuCa.228

jāvāgacchāmi ahaṁ hantuṁ sattuñjayaṁ durāyāraṁ
iya bhaṇiūṇuppaïō gayaṇaṁ vasunandakhaggakarō // SurSuCa.229

sahiyā piyaṁvayāē tatthēva ṭhiyā ahampi taddivasaṁ
cintēntī tassēva ya samāgamaṁ garuyaaṇurāyā // SurSuCa.230

kiṁ ajjavi maṇadaïō sahasā hantūṇa taṁ durāyāraṁ
vijjāpayāvakaliōvi āgaō nēya sō jhatti // SurSuCa.231

vōlīṇammi ya divasē rayaṇiṁ savvampi bhagiṇisahiyā haṁ
kiṁ puṇa na āgaō sotti jāva ciṭṭhāmi uvviggā // SurSuCa.232

tāva ya kharapharusagiraṁ tajjitō bhīsaṇō sarūvēṇa
niddhūmasihisihāvalipiṅgaladhammillavikarālō // SurSuCa.233


[p. 504]
jiyadasaṇacchayadasaṇō karagganarasirapaṇaccaṇikkaraō
marukūvavivarasarisā ' 'piṅgalalōyaṇasuduppicchō // SurSuCa.234

galatalavilaïyakhalakhalakhalintanaramuṇḍamāliyākaliō
taḍipuñjujjalacañcalanillāliyadīhajīhālō // SurSuCa.235

bhīmaṭṭahāsapaḍiravaüttāsiyasayalasattasaṅghāō
kasiṇō vigarālamuhō vēyālō āgaō tattha // SurSuCa.236

[pañcabhiḥ kulakam]
ā pāvē! jaṁ taïyā parapurisāsattamāṇasāē tumē
parajuvaïlōluēṇaṁ tēṇa ya pāviṭṭhapurisēṇa // SurSuCa.237

maha vihiyaṁ gurudukkhaṁ tassa phalaṁ tēṇa pāviyaṁ tāva
iṇhiṁ tumampi pāvasu niyaciṭṭhiyasacchahaṁ phalanti // SurSuCa.238

ēvaṁ bhaṇamāṇō sō haṁsiṇi! ghittuṁ mamaṁ bhayuppitthaṁ
uppaïō gayaṇēṇaṁ niṭṭharavayaṇēhiṁ tajjētō // SurSuCa.239

[tisr̥bhi kulakam]

[p. 505]
maha aṇumaggavilaggaṁ akkōsintiṁ piyaṁvayaṁ sahasā
kāuṁ gayajīviyaṁ piva bhīsaṇahuṅkārakaraṇēṇaṁ // SurSuCa.240

nēūṇa dūradēsaṁ mukkā gayaṇāō tēṇa pāvēṇa
sañcunniyaṅguvaṅgā nūṇaṁ maraütti buddhīē // SurSuCa.241

[yugmam]
daïvavasēṇa ya paḍiyā layāviyāṇammi tammi ujjāṇē
diṭṭhā samantabhaddēṇa tāhi puṭṭhā ya vuttantaṁ // SurSuCa.242

kiṁ indayālamēyaṁ kiṁvā sumiṇanti kattha vā pattā
kattha gaō vēyālō piyaṁvayāē ya kiṁ jāyaṁ? // SurSuCa.243

maṇavallahassa imiṇā havējja vihiyaṁ asōhaṇaṁ kiñci
mannē tēṇēva lahuṁ na āgaō tammi sō dīvē // SurSuCa.244

kiṁvā majjha nimittaṁ samāgaēṇaṁ havijja vihiyaṁ tu
sattuñjayanaravaïṇā thōvabalassēha tāyassa? // SurSuCa.245


[p. 506]
ēmāi cintayantīi tāhiṁ gurusōyatāviyāē maē
pucchantassavi siṭṭhaṁ samantabhaddassa nō kiñci // SurSuCa.246

tattō ya āṇiyā haṁ bhūvaïpuraō samantabhaddēṇa
sajjhasasōēhiṁ tahimpi tārisaṁ kiñci nō kahiyaṁ // SurSuCa.247

iya payaḍiyaṁ gujjhaṁ nēhasārāi tujjhaṁ niyacariyamēvaṁ haṁsiē! savvamēyaṁ
aïgaruyasiṇēhā sāhiyaṁ vittharēṇaṁ paṇayaparavasāē pucchiyaṁ jaṁ taïtti // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisahapasamaṇajalamantabhūyāē // SurSuCa.249

ēsōvi parisamappaï surasundariharaṇavannaṇō nāma
surasundarīkahāē bārasamō varaparicchēō // SurSuCa.250



---------------------------------------------------------------------

[p. 507]
[trayōdaśaḥ paricchēdaḥ]

aha haṁsiyāē bhaṇiyaṁ avvō! aïdūsahaṁ samaṇubhūyaṁ
jaṁ kila nisuṇantāṇavi uppajjaï garuyaüvvēvō // SurSuCa.1

ēvaṁvihadukkhāṇaṁ na ya uciyā hōsi piyasahi! tumanti
kiṁ puṇa kīraï vihiṇō vicittacariyassa lōyammi? // SurSuCa.2

niccaṁ suhōciyampi hu bahuvihadukkhāṇa kuṇaï āvāsaṁ
addiṭṭhaïṭṭhavirahampi virahiyaṁ kuṇaï daïēṇa // SurSuCa.3

iya surasundari! vihiṇō vicittayaṁ jāṇiūṇa uvvēvaṁ
thēvampi hu mā kāhisi, kō ṇu guṇō tassa karaṇēvi // SurSuCa.4

annaṁ ca jārisāiṁ tuha dēhē lakkhaṇāiṁ dīsanti
taha hōyavvaṁ tumaē vijjāhararāyapattīē // SurSuCa.5


[p. 508]
annaṁ ca maēvi suyaṁ kusagganayarāō āgayanarēṇa
kamalāvaïdēvīē puraō ēvaṁ kahijjantaṁ // SurSuCa.6

sattuñjayanaravaïṇā ruddhē nayarammi āulē lōē
nahavāhaṇanaranāhē saṁsaïbhūē sasāmantē // SurSuCa.7

ghāsindhaṇahāṇīē kicchēṇacchantayammi puralōē
jantavimukkamahōvalanihāyanivaḍantapāyārē // SurSuCa.8

paṭaüḍivivarasaṇṭhiyakōddāligakhayapaḍantakhaṇḍīsu
dhaṇusu(mu)haviṇiggayāṇēyapattipacchāiyanahaggē // SurSuCa.9

iya nayarammi kusaggē nivaḍantabhaḍōharuhiracikkhallē
sahasā phurantakhaggō samāgaō khēyarō ēgō // SurSuCa.10

tēṇa ya gaïndaparisaṇṭhiyassa sattuñjayassa khaggēṇa
sahasā sīsaṁ chinnaṁ phurantarōsāruṇacchēṇa // SurSuCa.11


[p. 509]
hantūṇa ya taṁ sattuṁ rannō naravāhaṇassa pāsammi
āgamma tēṇa bhaṇiyaṁ nihaō sattū tuha narinda! // SurSuCa.12

vijjāharahariyāē rayaṇaddīvē ṭhiyāē dhūyāē
tujjha surasundarīē vayaṇāō āgaō ahayaṁ // SurSuCa.13

siricittavēgataṇaō khayarō haṁ mayarakēunāmotti
pāsē piyaṁvayāē tuha dhūyā acchaï suhēṇa // SurSuCa.14

iya bhaṇiūṇa gaō sō rannā uṇa harisiēṇa niggantuṁ
sabalēṇa sattusinnē palāyamāṇammi pahurahiē // SurSuCa.15

gayarahaturaṅgamāiṁ gahiyaṁ savvampi davvasāraṁ sē
tā surasundari! piyasahi! tatthatthē kuṇasu mā cintaṁ // SurSuCa.16

[yugmam]
jamhā sō tuha jaṇaō tujjha piēṇēva nibbhaō vihiō
ahiṇavasāhiyavijjassa tassa kiṁ kāhii pisāō? // SurSuCa.17


[p. 510]
jāyaṁ havijja aha kāraṇantaraṁ kimpi tujjha daïyassa
tavvasaō sō piyasahi! na āgaō jhatti taṁ dīvaṁ // SurSuCa.18

ēmāiniuṇavayaṇēhiṁ tīē āsāsiyā narindasuyā
jāyā vimukkagurusōgavēgiyā ' 'ṇandapaḍihatthā // SurSuCa.19

aha haṁsiyāē savvaṁ gantuṁ kamalāvaīē dēvīē
siṭṭhaṁ tīēvi rannō jahaṭṭhiyaṁ sāhiyaṁ savvaṁ // SurSuCa.20

surasundarīē ēvaṁ piubhagiṇinikēyaṇē vasantīē
antēuravilayāṇaṁ alamāṇandaṁ jaṇantīē // SurSuCa.21

vaccanti vāsarāiṁ suhēṇa jā kaïvi, tāva annadiṇē
abbhintaraparisāē kaïvayaniyapurisasahiyassa // SurSuCa.22

surasundarisahiyāē dēvīē saṅgayassa naravaïṇō
paḍihāraaṇunnāō rannō aïvallahō vaṇiō // SurSuCa.23


[p. 511]
bhāsurarayaṇasupūriyathālakarō āgaō kayapaṇāmō
dhaṇadēvō nāmēṇaṁ uvaviṭṭhō rāiṇō puraō // SurSuCa.24

[catasr̥bhiḥ kalāpakam]
uvaṇīyadarisaṇīyō sasambhamēṇēva rāiṇā bhaṇiō
bhō bhō dhaṇadēva! tumaṁ āsi gaō siṁhaladdīvaṁ // SurSuCa.25

tā kaha ṇu lahu niyattō kusalaṁ pōyassa kiñci nō jāyaṁ
jāyaṁ vigghaṁ jēṇiha samāgaō māsamēttēṇa? // SurSuCa.26

bahudivasapāvaṇijjē tammi gaō siṁhalammi dīvammi
sigghaṁ jaṁ si niyattō mahantamacchērayaṁ ēyaṁ // SurSuCa.27

bhaṇiyaṁ dhaṇadēvēṇaṁ āyannasu naravarinda! vuttantaṁ
jaha tattha gaō sigghaṁ samāgaō ēttha nayarammi // SurSuCa.28

siṅghaladīvāgayavāṇiēhiṁ pōcchāhiō iō tāva
caliō taduciyabhaṇḍaṁ ghittūṇa bahuppagāramahaṁ // SurSuCa.29


[p. 512]
tumhāṇa pāyajuyalaṁ paṇamiya bahusayaḍasatthasañjuttō
gambhīranāmayaṁ taṁ pattō vēlāulaṁ viulaṁ // SurSuCa.30

[yugmam]
aviya nāviyajaṇapaḍipunnaṁ paüṇīkīrantajāṇavattō haṁ
pūgaphalanāliērāirāsirēhantarāyapahaṁ // SurSuCa.31

gayadantapālikaliyaṁ gayavaïvayaṇaṁva katthaï vibhāi
katthaï kappūrāgurucandaṇasahiyaṁ suragirivva // SurSuCa.32

muttāhāravirāiyamahīvīḍhaṁ puṇḍarīyasiharaṁva
katthaï jāiphalēlākaliyaṁ taṁ kāmuyamuhaṁva // SurSuCa.33

nāṇādēsasamāgayabhūrikaraniruddhasayaladisipakkhaṁ
pavisantabhūribhaṇḍaṁ naravaïbhavaṇaṁva taṁ diṭṭhaṁ // SurSuCa.34

dāuṁ taduciyasuṅkaṁ bhaṇḍaṁ nīyaṁ samuddatīrammi
naïnāhagamaṇadacchaṁ bōhitthaṁ bhāḍiyaṁ viyaḍaṁ // SurSuCa.35


[p. 513]
kamasō ya sayalabhaṇḍaṁ caḍāviyaṁ jāhi tattha bōhitthē
tāhē suhatihirikkhē naïnāhē pūiē vihiṇā // SurSuCa.36

kāuṁ jiṇindapūyaṁ dāṇaṁ dāūṇa samaṇasaṅghassa
āpucchiya suhinivahaṁ sambhāsiya sayalaparivāraṁ // SurSuCa.37

kīrantamaṅgalaravē samucchalantē ya tūranigghōsē
paḍumāgahasandōhē jayajayasaddaṁ paüñjantē // SurSuCa.38

pihupattāsayamayalaṁ guṇaniyaranibaddhaphalahasaṅghāyaṁ
sañjamiyasayajōgaṁ bōhitthaṁ muṇivarasaricchaṁ // SurSuCa.39

ārụ̄dhō haṁ tattō vēlāē samāgayāē gahirāē
pavaṇapaḍipunnasiyavaḍavasēṇaṁ gantuṁ payaṭṭaṁ taṁ // SurSuCa.40

[pañcabhiḥ kulakam]
parihatthamacchapuñchacchaḍaacchōḍaṇapōcchalantasalilōhaṁ
salilōhasamucchāiyaphurantagirigaḍayabhīsaṇayaṁ // SurSuCa.41


[p. 514]
bhīsaṇamagarōvaggiyabhuyagagasijjantagōhiyānivahaṁ
nivahaparisaṇṭhiyuṭṭhiyatimiṅgilāḍhattaāvattaṁ // SurSuCa.42

āvattasamuvvattiyasattasamāḍhattabhīsaṇārāvaṁ
ārāvavasavisaṇṭhulajalayaraparisaraṇaghōrajalaṁ // SurSuCa.43

ghōrajalaghaṇaghaṇāravamuhariyadisicakkamukkaḍataraṅgaṁ
raṅgantaviddumāsiyasappasamuppitthamīṇaülaṁ // SurSuCa.44

aviya. 

bahusattakayāhāraṁ nivaḍantamahanta āvayānivahaṁ
appattapayāvāsaṁ duggapurisaṁva naïnāiṁ // SurSuCa.45

calamāṇamīṇamayaraṁ phurantaghaṇatimiraruddhapēranta
kasiṇanisāgāsaṁ piva apattapērantasīmāṇaṁ // SurSuCa.46

ēvaṁvihaṁ samuddaṁ majjhaṁmajjhēṇa jāṇavattaṁ taṁ
jā vaccaï kaïvi hu jōyaṇāṇi vēgēṇa naranāha! // SurSuCa.47


[p. 515]
tāva ya annammi diṇē kūvayakhambhaggasaṁniviṭṭhēṇa
nijjāmaēṇa bhaṇiyaṁ picchaha acchērayaṁ purisā! // SurSuCa.48

[yugmam]
kōvi hu mahāṇubhāvō adīṇavayaṇō surindasamarūvō
bāhāhiṁ kaha samuddaṁ aṇōrapāraṁ imaṁ taraī? // SurSuCa.49

tavvayaṇaṁ sōūṇaṁ paḍibēḍayasaṅgayā maē rāyā
tappāsē paṭṭhaviyā pattaṭṭhā kōliyakumārā // SurSuCa.50

gantūṇa tēhiṁ bhaṇiō sō purisō bhadda! ittha āruhasu
dhaṇadēvēṇaṁ vaṇiēṇaṁ tujjha pāsammi paṭṭhaviyā // SurSuCa.51

iya bhaṇiyō ārụ̄dhō samāgaō tāhi amha bōhitthē
diṭṭhō ya maē naravara! taruṇanarō sō mahābhāgō // SurSuCa.52

nijjiyaaṇaṅgarūvō punnimamayalañchaṇōvva aïsōmō
varakaṇayanihasagōrō ahiṇavaüṭṭhintamuharōmō // SurSuCa.53


[p. 516]
kiṁ bahuṇā bhaṇiēṇaṁ aṇuharaē naravarinda! sō tumha
diṭṭhammi tammi diṭṭhī amhaṁ sittavva amaēṇa // SurSuCa.54

avvō! mahāṇubhāvō ēsō aṇuharaï mayarakēussa
tā hōjja kiṁ nu ēsō jō taïyā aḍavipaḍiyāē // SurSuCa.55

kamalāvaïdēvīē aṅkāō jāyamittaō hariō
puvvaviruddhasurēṇaṁ kēṇavi addiṭṭharūvēṇa? // SurSuCa.56

[yugmam]
ahavā kiṁ maha imiṇā vicintaēṇēha tāva pucchāmi
kō kattha kaha va ēsō paḍiō ya samuddamajjhammi? // SurSuCa.57

iya cintiūṇa ya maē abbhaṅguvvaṭṭaṇāiyaṁ tassa
paramāyarēṇa kāriya bhuñjāviya paramaviṇaēṇa // SurSuCa.58

[yugmam]
puṭṭhō suhāsaṇagaō kaha ṇu tumaṁ dhīra! ēttha bhīmammi
rayaṇāyarammi paḍiō kattha va tumhāṇa āvāsō? // SurSuCa.59


[p. 517]
tattō ya tēṇa bhaṇiyaṁ nisuṇasu dhaṇadēva! vajjarijjantaṁ
ēgaggamaṇō hōuṁ ētthatthē kōugaṁ jaï tē // SurSuCa.60

dakkhiṇasẹ̄dhīyapurē vēyaḍ̣dhē rayaṇasañcaē atthi
pavaṇagaïkhayaraputtō baülavaī kucchisambhūō // SurSuCa.61

khayarindacakkavaṭṭī vikkhāō cittavēganāmotti
amiyagaïkhayaradhūyā bhajjā sē kaṇagamālatti // SurSuCa.62

[yugmam]
tīē ya ahaṁ puttō maṇadaïō mayarakēunāmotti
kamasō ya vaḍḍhamāṇō pattō haṁ jōvvaṇaṁ paḍhamaṁ // SurSuCa.63

ēttō ya atthi nayaraṁ vēyaḍ̣dhē uttarāē sẹ̄dhīē
savvōuyataruvaṇasaṇḍamaṇḍiyaṁ camaracañcanti // SurSuCa.64

bhāṇugaïkhayaraputtō cittagaī tattha khayaravararāyā
sō maha piuṇō mittaṁ ahampi aïvallahō tassa // SurSuCa.65


[p. 518]
aha annayā kayāivi pattassa purammi camaracañcammi
pīīi cittagaïṇā dinnā maha rōhiṇī vijjā // SurSuCa.66

sā sattahiṁ māsēhiṁ tatthēṇa ṭhiēṇa sāhiyā vijjā
jahabhaṇiyavihāṇēṇaṁ vihīsiyāṇaṁ abhīēṇaṁ // SurSuCa.67

tattō sāhiyavijjō sampattō niyapurē ahaṁ piuṇā
paramāṇandiyahiyaēṇa saṁsiō khayaramajjhammi // SurSuCa.68

picchaha kaha bālēṇavi raüddarūvāvi rōhiṇī vijjā
akkhuhiyamāṇasēṇaṁ sāhiyā majjha taṇaēṇaṁ? // SurSuCa.69

ajjavi vijjāō kila sāhiumasamatthaō imō bālō
iya cintāē na dinnā vijjāō imassa addēhiṁ // SurSuCa.70

tā jaï imēṇa paḍhamaṁ raüddaruvāvi sāhiyā ēsā
kā gaṇaṇā annāsimpi sāhaṇē hōjja ēyassa? // SurSuCa.71


[p. 519]
aha sōhaṇammi diyahē kāuṇaṭṭhāhiyaṁ mahāmahimaṁ
siddhāyayaṇaṭhiyāṇaṁ jiṇapaḍimāṇaṁ pamōēṇa // SurSuCa.72

bhaṇiuṁ samāṇasiddhiṁ dinnāō majjha sayalavijjāō
sōhaṇavihīvi savvō uvaïṭṭhō tāṇa tāēṇa // SurSuCa.73

[yugmam]
gantūṇa rayaṇadīvē phurantakiraṇōharayaṇavicchuriē
vijjāharavaranimmiyajugāijiṇamandirē rammē // SurSuCa.74

tattha ya pasatthakhittē viyaṇē vipphuriyakiraṇajālēsu
vijjāpasāhaṇujjayakhayarōciyavivihabhavaṇēsu // SurSuCa.75

sāhasu vijjāniyaraṁ parimiyapiyapariyaṇēṇa pariyariō
kayajiṇavandaṇapūō parihariyāsēsavāvārō // SurSuCa.76

jōyaṇamēttē khittē hiṁsā pañcindiyāṇa sattāṇa
appaparajōgajaṇiyā jattēṇa ya vajjaṇīyatti // SurSuCa.77


[p. 520]
jamhā pamāyaōvi hu jāyāi imāi jāyaē vigdhaṁ
iya bhaṇiūṇaṁ piuṇā samappiyaṁ majjha aṅguliyaṁ // SurSuCa.78

ēyampi bandhasu karē nivāraṇaṁ sayaladōsapasassa
puttaya! iya bhaṇiūṇaṁ paṭṭhaviō pariyaṇasamēō // SurSuCa.79

[ṣaḍbhiḥ kulakam]
gantūṇa rayaṇadīvē pāraddhō sāhiuṁ jahāvihiṇā
bahurūviṇipamuhāō nāṇārūvāō vijjāō // SurSuCa.80

aviya. 

bahurūvā pannattī gōrīgandhārimōhaṇuppayaṇī
āgarisaṇi ummōyaṇi uccāḍaṇi taha vasīyaraṇī // SurSuCa.81

ēmāibahuvihāō sāhēmāṇassa majjha vijjāō
chammāsā vōlīṇā ūṇā divasēhiṁ thōvēhiṁ // SurSuCa.82

ētthantarammi rayaṇīi carimajāmammi jāvapajjantē
tharahariyaṁ dharaṇīē dhaṇiyaṁva disāgaïndēhiṁ // SurSuCa.83


[p. 521]
pajjaliyaṁ gayaṇēṇa hasiyaṁva pabhūyabhūyanivahēṇa
ḍhaṇiyaṁva pavvaēhiṁ varisiyamiva uvalavarisēṇaṁ // SurSuCa.84

tayaṇantaraṁ samīrō sugandhagandhō ya vāiō maüō
paviralaphusiyaṁ gandhōdagaṁ ca paḍiyaṁ tahiṁ divvaṁ // SurSuCa.85

divvā ya kusumavuṭṭhī dasaddhavannā samantaō paḍiyā
payaḍībhūyāō taō vivihālaṅkārakaliyāō // SurSuCa.86

niyaniyanāmaṅkēhiṁ kaliyāō vicittacindhanivahēhiṁ
cittavaravāhaṇāō nāṇānēvatthakaliyāō // SurSuCa.87

annōnnavannābhāsurasarūvarūvāō vivihavilayāō
bhaṇiyaṁ ca tāhiṁ amhē vijjāō tujjha siddhāō // SurSuCa.88

[tisr̥bhiḥ viśēṣakam]
tavvayaṇaṁ sōūṇaṁ harisiyacittēṇa pūyaṇaṁ vihiyaṁ
agghāīyaṁ tāsiṁ pattēyaṁ jīi jaṁ uciyaṁ // SurSuCa.89


[p. 522]
vijjāsiddhiṁ nāuṁ mahayā bhaḍacaḍayarēṇa sañjutō
āujjagīyavāyaṇanaṭṭavihiṁ bahuvihaṁ ghēttuṁ // SurSuCa.90

aṭṭhāhiānimittaṁ pūyāuvagaraṇayaṁ gahēūṇa
vēyaḍ̣dhāō tāva ya tāōvi samāgaō tattha // SurSuCa.91

[yugmam]
kāūṇa mahāmahimaṁ jugāijiṇamandirammi bhattīē
sampūjiya jahavihiṇā vijjāniyaraṁ payattēṇa // SurSuCa.92

nimmalapavittatitthōdaēhiṁ paḍimāō jiṇavarindāṇaṁ
nhaviūṇa mahādāṇaṁ dāuṁ vijjāharōssa // SurSuCa.93

pūēttu pūyaṇijjē saṁmāṇiya māṇaṇijjajaṇaniyaraṁ
varagīyanaṭṭavāiyasañjuyamaṭṭhāhiyaṁ kāuṁ // SurSuCa.94

paḍupaḍahabhēribhambhādunduhisaddōhapūriyadiyantaṁ
sundaranahayarasundaripēkkhaṇayakkhittakhayarōhaṁ // SurSuCa.95


[p. 523]
nimmalajiṇaguṇakittaṇapaḍiṭṭhapaḍumāgahōhasaṅkinnaṁ
vajjantavaṁsavīṇākalasaddāṇandiyajaṇōhaṁ // SurSuCa.96

pēcchāgayasurakinnaracittacamukkārakārayaṁ rammaṁ
kāuṁ jiṇindabhavaṇē jāgaramurupāvaviddavaṇaṁ // SurSuCa.97

sayalaparivārasahiō pattō vēyaḍḍhapavvayaṁ tāō
kāyavvasēsakiccō tatthēva avaṭṭhiō ahayaṁ // SurSuCa.98

[saptabhiḥ kulakam]
kāuṁ jiṇassa pūyaṁ vihiṇā jiṇavandaṇaṁ ca kāūṇa
uiē ravimmi ahayaṁ sarīracintāē nīhariō // SurSuCa.99

kāuṁ sarīracintaṁ kayasōō dīhiyāi līlāi
vaccāmi jāva thōvaṁ bhūbhāgaṁ tāva picchāmi // SurSuCa.100

[yugmam]
vaṁsikuḍaṅgāsannē khaggaṁ bhūpaṭṭhisaṇṭhiyaṁ pavaraṁ
ghittūṇa cavalayāē jhaḍatti chinnā kuḍaṅgī sā // SurSuCa.101


[p. 524]
tattha ya puvvapaviṭṭhō āsī khayarō u mayarakēutti
sāmī gaṅgāvattassa gaṅghavāhaṇanarindasuō // SurSuCa.102

chinnāē kuḍaṅgīē chinnaṁ mahivaṭṭhasaṇṭhiyaṁ diṭṭhaṁ
sahasā sīsaṁ tassa ō jhaṁratayaṁ ruhirapabbhāraṁ // SurSuCa.103

taṁ daṭṭhūṇa sasambhamacalantapihulōlalōyaṇajuēṇa
hā hā! ahō! akajjaṁ kayanti paridēviyaṁ bahuhā // SurSuCa.104

avvō! pamāyavasaō vihiyā hiṁsā maē imā jāō
tattō ya kimpi hōhī viggha maha mandabhaggassa? // SurSuCa.105

ahavā saṁsiddhāō vijjāō vigghasambhavō natthi
tahavi hu vigghajayaṭhṭhā juttaṁ maha jāvapūyāiṁ // SurSuCa.106

iya cintiya caliō haṁ aha phuriyaṁ dāhiṇēṇa nayaṇēṇa
kiṁ mannē maha sūyaï sunimittamimanti cintintō // SurSuCa.107


[p. 525]
kaïvi hu payāṇi jāva ya vayāmi dhaṇadēva! tattha vaṇagahaṇē
picchāmiṁ tāva kimpāgasāhiṇō hiṭṭhabhūbhāgē // SurSuCa.108

suttaṁva mucchiyaṁ piva sarīrasōhāē sūiyaṁ tivvaṁ
niyakulalacchimaüvvaṁ amaēṇava nimmiyaṁ juvaïṁ // SurSuCa.109

[yugmam]
aviya dīharakasiṇasukōmalakuntalabhārēṇa sahaï akkantaṁ
āyaḍ̣dhiyabhamaraülaṁ tīē kamalaṁva varasīsaṁ // SurSuCa.110

kannantapattalōyaṇanāsāvaṁsōvasōhiō ruirō
uvahasaïva muhacandō tīi sasaṅkaṁ asampunnaṁ // SurSuCa.111

kambunnayasukumālā gīvā jaḍasaṅgavajjiyā tīē
kharakaṇṭayakaliyāiṁ uvahasaï muṇālanālāiṁ // SurSuCa.112

ghaṇavakkalapīṇunnayathaṇajuyalaṁ sayalalōyamaṇahāri
kaha uvamijjaü tīai surindagayakumbhajuyalēṇa? // SurSuCa.113


[p. 526]
tāva ya vivēyarahiyaṁ thaṇajuyalaṁ kāmuē daḍhaṁ dahaü
pattasavaṇāṇa tumhaṁ nayaṇāṇa na hōi juttamiṇaṁ // SurSuCa.114

iya bhaṇamāṇaṁ mannē jhīṇaṁ majjhaṁ tu tīi bālāē
ahavā aviṇīyajaṇē uvaēsō lahuyayaṁ kuṇaï // SurSuCa.115

garuō sihiṇāṇa bharō vōḍhavvō kaha maïtti cintāē
jhīṇaṁ tīē majjhaṁ dāliddiyadhūyajaṇaüvva // SurSuCa.116

maṇahārisugambhīrā payāhiṇāvattanābhiyā tīē
mayaraddhayamajjaṇakūviyavva vihiṇā viṇimmaviyā // SurSuCa.117

maṁsalasūmālēṇaṁ viyaḍaniyambacchalēṇa sā kuṇaï
ālōiyamittēṇavi samittalaṁ taruṇajaṇahiyayaṁ // SurSuCa.118

rambhāgabbhasukōmalamurujuyaṁ tīi rēhaē rammaṁ
mayaṇagharadāradēsē ujjhiyamiva tōraṇaṁ vihiṇā // SurSuCa.119


[p. 527]
kummunnayacalaṇajuyalaṁ saṁhayamiumaṁsalaṅgulisaṇāhaṁ
aṇurāillaṁ tīē bhaṇa kassa na cōraē cittaṁ? // SurSuCa.120

iya taṁ sahasā daṭṭhuṁ diṭṭhī āṇandiyā daḍhaṁ majjha
ciyapariciyaṁva daṭṭhuṁ jāō hiyayassa āṇandō // SurSuCa.121

piyapaṇaïṇivva tāhē nirūviyā sā maē vigayaciṭṭhā
muhanīharantaphēṇā sanīladēhacchavī bālā // SurSuCa.122

niyaaṅguliṁ khivittā tīē vayaṇaṁ nirūviyaṁ jāva
kimpāgaphalaṁ tāva ya uvaladdhaṁ addhacavviyayaṁ // SurSuCa.123

ēyaphalaviyārāō jāyā ō acēyaṇā imā nūṇaṁ
tā nēuṁ saṭṭhāṇaṁ karēmi ēīi parikammaṁ // SurSuCa.124

vijjāharassa kassavi dhūyā ēsā havijja iha pattā
nivvēēṇaṁ kēṇavi visaphalamasiyanti mannāmi // SurSuCa.125


[p. 528]
bhūmicaramaṇuyāṇaṁ suduggamō ēsa rayaṇadīvō jaṁ
tēṇēva bhūmīgōcara-dhūyā ēsā kahaṁ hōjjā? // SurSuCa.126

ērisanēvatthāō kannā ēsatti nicchaō ēsa
jaṁ puṇa acchipphuraṇaṁ maha hōhī bhāriyā tēṇa // SurSuCa.127

daṭṭhūṇaṁ vivihāō vijjāharabāliyāō aṇurāō
na ya āsi majjha puvviṁ daṭhṭhūṇa imaṁ jahā jāō // SurSuCa.128

tā nūṇaṁ bhaviyavvaṁ imāē sutaṇūē majjha daïyāē
ēmāiṁ vicintēntō gahiṁu niyabāhuucchaṅgē // SurSuCa.129

tīē sukōmalamaṇaharataṇuphāsasuhētinivvuyasarīrō
niyaṭhāṇaṁ sampattō jugāijiṇamandirāsannē // SurSuCa.130

[yugmam]
aha āsi tattha bhagiṇī piyaṁvayā aṇṇajaṇaṇī dhūyā mē
puvvuddiṭṭhaṁ kahiyaṁ vuttantaṁ tāhi sē bhaṇiyā // SurSuCa.131


[p. 529]
nimmalajalēṇa sahiyaṁ appēsu tamaṅgulīyagaṁ sigghaṁ
vijjāpayāṇasamaē tāēṇa samappiyaṁ jaṁ tu // SurSuCa.132

taṁ divvamaṇisaṇāhaṁ nivāraṇaṁ sayaladōsapasarassa
uvaladdhapaccayaṁ puṇa visēsaō visasamūhammi // SurSuCa.133

tassalilaṁ pāintō tīē aṅgāiṁ tahaya siñcantō
bhaṇiō piyaṁvayāē ēsā maha hōi bhagiṇitti // SurSuCa.134

bhaṇiyaṁ maē kahaṁ puṇa katthavi diṭṭhā imā taē puvviṁ?
bhaṇiyaṁ piyavayāē māūē majjha lahubhagiṇī // SurSuCa.135

rayaṇavaī u kusaggē daïyā naravāhaṇassa naravaïṇō
tīē ēsā dhūyā kannā surasundarī nāma // SurSuCa.136

[yugmam]
vēyaḍ̣dhāō puvviṁ āgacchantī imammi dīvammi
khinnā avaïnnā haṁ kusaggapurabāhirujjāṇē // SurSuCa.137


[p. 530]
tattha ya diṭṭhā ēsā vijjāē payaṁ tahiṁ ca vīsariyaṁ
paḍupannāē imīē sāhiyamēttāē uvaladdhaṁ // SurSuCa.138

taha cittapaḍē lihiyaṁ rūvaṁ daṭṭhūṇa tumha ēyāē
āhūō aṇurāō garuō ummāyavaḍḍhaṇaō // SurSuCa.139

aviya aïsundarotti mudiyaṁ daïō hōjjatti khijjiyaṁ bahuhā
jaï tāva daṁsaṇampi hu hōjja kayatthatti nīsasiṁya // SurSuCa.140

jaï tāva kāvi hu ahaṁ tā 'vassaṁ tassa saṅgamēṇa suhaṁ
kāyavvaṁ bhagiṇīē iya bhaṇiyā ahaṁ ihaṁ pattā // SurSuCa.141

ēmāi jāva sāhaï piyaṁvayā tīi puvvavuttantō
tāva visavēgavigamāō cēyaṇā tīi uvaladdhā // SurSuCa.142

uvaladdhacēyaṇamahaṁ satthasarīraṁ piyaṁvayāpāsē
mōttūṇa gatō risahassa pūyaō vigghajayahēuṁ // SurSuCa.143


[p. 531]
kāuṁ jiṇindapūyaṁ vihiṇā jiṇavandaṇaṁ karēūṇa
taha santidēvayāē mantaṁ javiūṇa uvaüttō // SurSuCa.144

tīē thuiṁ pạdhittā ussaggaṁ kariya taha saüssāsaṁ
vijjāharavāvāyaṇavigghassa vighāyaṇaṭṭhāē // SurSuCa.145

jāva ya samāgaō haṁ puṇaravi ya piyaṁvayā pāsammi
tāva ya sōyavasāgayavāhajalōhaliyagaṇḍayalā // SurSuCa.146

rūyamāṇī sā diṭṭhā puṭṭhā ya piyaṁvayā mayā tāhē
kīsa imā kamalacchī rōyaï gurusōgatattavva? // SurSuCa.147

[catasr̥bhiḥ kalāpakam]
tīē bhaṇiyaṁ ēīi kāraṇē garuyasattusaṁruddhō
acchaï imīi jaṇaō tēṇa imā ruyaï sōgēṇa // SurSuCa.148

tattō ya maē bhaṇiyā sāhīṇē kiṅkarammi ēyammi
kō tuha piyaraṁ sundari! sakkēi parābhavēuṁ jē? // SurSuCa.149

[yugmam]

[p. 532]
vasunandayakhaggakarō ēgāgī cēva taṁ durāyāraṁ
gantuṁ haṇāmi sattuñjayārimahamēva kiṁ bahuṇā? // SurSuCa.150

ētthēva paḍhamajiṇavarabhavaṇammi piyaṁvayāsamēyāē
acchēyavvaṁ tumaē jahāsuhaṁ sōyarahiyāē // SurSuCa.151

jāvā gacchāmi ahaṁ hantuṁ sattuñjayaṁ durācāraṁ
iya bhaṇiūṇuppaïō tamāladalasāmalaṁ gayaṇaṁ // SurSuCa.152

pattō ya kusaggapuraṁ ubbhaḍabhaḍaruddhaviyaḍapāyāraṁ
antōvahantabahujantavattapāsāṇabhīsaṇayaṁ // SurSuCa.153

aṭṭālayaraïyadhayaṁ sayagghisaṅghāyaruddhakavisīsaṁ
vaḍḍhantabahalakalayalagajjantubbhaḍabhaḍāḍōvaṁ // SurSuCa.154

aha kōūhalavasaō gayaṇatthō pēcchiuṁ payattō haṁ
tāva purabhañjaṇatthaṁ samuṭṭhiyaṁ mālavāṇīyaṁ // SurSuCa.155


[p. 533]
aviya appēha majjha kasiyaṁ kavayaṁ maha dēha sundaraṁ vapharaṁ
iya sattuñjayasinnē summanti bhaḍāṇa ullāvā // SurSuCa.156

̣dhukkantu vaḍaïlāō jantāiṁ vahantu saraü paṭṭaüḍī
aha khuppaü nīsēṇīṁ pāyārē ghaḍaü sūyariyā // SurSuCa.157

dahaha tamaṅgāvaraṇaṁ chuhēha parihāsu pattharē paürē
aṭṭālayavikasiyāhiṁ khaṇaha sattuñjaī bhaṇaï // SurSuCa.158

musumūriūṇa gurupattharēhiṁ cuḍulīhiṁ sataṇanivahāhiṁ
ujjhanti tamaṅgantaraṭhiēhiṁ jōhēhiṁ sūyariyā // SurSuCa.159

pāyāranimiyanisēṇisaṇṭhiyāpuranarindajōhēhiṁ
kuntaggalacchijjantā paḍanti parihāsu aripurisā // SurSuCa.160

aṭṭālayajantāgayapattharaniyarēṇa vaḍaïlāniyarō
umacchijjaï kattalavihuriyabhaḍahatthadhariōvi // SurSuCa.161


[p. 534]
pakkhahatamaṅgasaṇṭhiyadhāṇukkavimukkabāṇanibbhinnā
kalayalacaḍulaniyattā kasiyāittā vivajjanti // SurSuCa.162

pāyālamūlaparisakkirāṇa khurudukkhiyāṇa jōhēhiṁ
sīsāiṁ dalasayāiṁ kīranti sayagdhipayarēhiṁ // SurSuCa.163

pāyāramapattāō paṭṭaüḍīōvi tillasittēhiṁ
ḍajjhanti sasaṅkajaliyarūvagurukaṭṭhanivahēhiṁ // SurSuCa.164

kavisīsantarasaṇṭhiyapakkaladhāṇukkabāṇasañchannaṁ
jāyaṁ siridhariyāraṇanipphandamarāiṇō sinnaṁ // SurSuCa.165

tāva ca rōsavasuṭṭhiyaaṇēyasāmantasuhaḍanivahēṇa
āsāsiya niyasinnaṁ ̣dhukkijjaï sālasaṁmuhayaṁ // SurSuCa.166

ubbhaḍapasaṇḍimaṇḍiyapayaṇḍakōdaṇḍakaṇḍanibbhinnō
pāyārō kayapurapakkhaṇōvva rōmañcamuvvahaï // SurSuCa.167


[p. 535]
tō pūriūṇa parihāō sattujōhēhiṁ dīhavaṁsēhiṁ
pajjāliya pērantaṁ palīviyaṁ sayalamāvaraṇaṁ // SurSuCa.168

laggantajantapattharapaḍantapāyārasiharaparituṭṭhaṁ
rahasavasuṭṭhiyahalabōlamuhuriyaṁ hōi sattubalaṁ // SurSuCa.169

aha paḍiyā kōṭṭaṭṭālayāvi gurupihulapattharasubaddhā
jantēhiṁ suraṅgāhi ya kasiyāhi ya viddavijjantā // SurSuCa.170

iya paribalēṇa sahasā parāiē picchiūṇa purasuhaḍē
rōsavasadaṭṭhaüṭṭhō uggīriya maṇḍalaggō haṁ // SurSuCa.171

pattō gaïndaparisaṇṭhiyassa sattuñjayassa āsannē
bhaṇiō ya imō rē! rē! diṭṭhō taṁ ajja kālēṇa // SurSuCa.172

jō maha daïyājaṇayassa paribhavaṁ kuṇasi akayavērassa
ahavā viṇāsasamaē hōi phalaṁ vaṁsaviḍavassa // SurSuCa.173

[yugmam]

[p. 536]
purisō bhavasu iyāṇiṁ jaï saccaṁ suhaḍavāyamuvvahasi
ghittūṇa tayaṁ kēsēsu jhatti aha matthayaṁ chinnaṁ // SurSuCa.174

aha luyasīsaṁ daṭhṭhūṇa sāmiyaṁ paribalaṁ sasambhantaṁ
valiūṇa bāṇaniyarēṇa ghāiüṁ maṁ samāḍhattaṁ // SurSuCa.175

aha taṁ sutikkhasaraniyara dhōraṇiṁ vañciuṁ payattēṇa
pattō sasōyanaravāhaṇassa atthāṇabhūmīē // SurSuCa.176

sattuñjayassa sīsaṁ puraō mōttūṇa kayapaṇāmēṇa
dhaṇadēva! puvvavuttō vuttantō sāhiō tassa // SurSuCa.177

tā accha niruvviggō ahayaṁ puṇa jāmi rayaṇadīvāō
āṇēttu tumha dhūyaṁ jēṇa samappēmi sigghanti // SurSuCa.178

iya bhaṇiūṇuppaïō daïyāmuhadaṁsaṇussuō jāva
pattō imaṁ paēsaṁ tāva ya sahasā maē diṭṭhō // SurSuCa.179


[p. 537]
tālatarūdīhajandhō masimūsāmahisakālagasarīrō
asiliṭṭhalambabāhū niggayadasaṇō palambōṭṭhō // SurSuCa.180

khajjōyadittacakkhū nillaliyajamalajuyalajīhālō
aïvīṇaciviḍhanāsō vēyālō tāvasañjaṇaō // SurSuCa.181

apphōḍantō bahusō abhigajjantō tahaṭṭahāsēhiṁ
palayaghaṇanīsaṇēhiṁ kuṇamāṇō nahayalaṁ muhalaṁ // SurSuCa.182

[catasr̥bhiḥ kalāpakam]
rē! rē! taïyā jaṁ dinnamāsi daïyāvahāraō dukkhaṁ
vaïrassa tassa antaṁ karēmi, diṭṭhō kahiṁ jāsi? // SurSuCa.183

rē vaïriya! bālattē jīvantō tāva kahava chuṭṭō si?
iṇhi nō puṇa chuṭṭasi chụdhō bhīmammi jalahimmi // SurSuCa.184

iya bhaṇiūṇaṁ sahasā pattō addaṁsaṇaṁ sa vēyālō
ahamavi gayaṇāhintō dhasatti paḍiō jalanihimmi // SurSuCa.185


[p. 538]
puṇaruttajavijjantī jāva na sā vahaï nahagamā vijjā
tāhē nāyaṁ nūṇaṁ hariyāō majjha vijjāō // SurSuCa.186

kōvi hu ēsa payaṇḍō vaïrī asurotti cintayantēṇa
dhaṇadēva! tāva bāhāhiṁ jalanihiṁ tariumāraddhō // SurSuCa.187

ēvaṁ narinda! sāhaï jāva ya sō majjha niyayavuttantaṁ
nijjāmaēṇa tāva ya sabhayaṁ ēvaṁ samullaviyaṁ // SurSuCa.188

bhō bhō nāviyapurisā! sakannadhārā samujjayā hōha
dīsaï kayantavayaṇaṁva bhīmamuppāiyaṁ jēṇa // SurSuCa.189

suppappamāṇamubbhūyamabbhavaddalayamuaha nahamaggē
khalasaṅgayaṁva jaṁ kuṇaï saṅkhayaṁ jhatti vaḍḍhantaṁ // SurSuCa.190

ērisaṭhāṇē jāyaṁ ēyaṁ uppāiyaṁ mahādhōraṁ
aïrā sabhaḍanāviyanāvāiviṇāsaṇaṁ kuṇaï // SurSuCa.191


[p. 539]
ēyaṁ nisamma vayaṇaṁ kūvayakhambhaggasaṇṭhiyanarassa
pavahaṇapurisasamūhō saṅkhuddhō vigayajīyāsō // SurSuCa.192

taō. 

muccaï naṅgaranivahō kūvayakhambhō tiricchaō vihiō
nāvāvi siyavaḍēṇaṁ ghaṇēṇa pacchāiyā savvā // SurSuCa.193

ētthantarammi pacchāiyaṁ nahaṁ kasiṇamēhanivahēṇa
saṅkhōhiyasalilanihī pavāiō māruō caṇḍō // SurSuCa.194

jamajīhavva camakkaï taḍicchaḍāsantataṁ samantēṇa
dhārāharāvi gajjanti bhīsaṇaṁ maccusuhaḍavva // SurSuCa.195

kharapavaṇuddhuyasāyarataraṅgavēgēhiṁ hīraē nāvā
gurukallōlavasuṭṭhiyanaṅgaraniyarēṇa dhariyāvi // SurSuCa.196

aṇavarayataraṅgēhiṁ uppayanivayaṁ kuṇantiyā vahaï
tandūsayassa līlaṁ kōṭṭimakarahammamāṇassa // SurSuCa.197


[p. 540]
tāva ya khaṇantarāō kharamāruyakhañcaṇēṇa jajjariyā
karakarakarassa tuṭṭanti naṅgarā vīivēgēhi // SurSuCa.198

pavaraturaṅgamataruṇivva tāhiṁ ummukkabandhaṇā nāvā
vīīnōlijjantā pahāviyā garuyavēgēṇa // SurSuCa.199

katthaï susiddhavijjā khayarivva nahaṅgaṇēṇa uppayaï
vijjāvigamē katthaï nivaḍaï khayarivva gayaṇāō // SurSuCa.200

ḍaṇḍāhayā bhuyaṅgivva jāi katthaï taraṅgaraṅgatā
mahajaṇasaduttatthavva dhāvaē katthaï aīva // SurSuCa.201

katthaï jhāṇōvagayā jhāyaï sā jōgiṇivva nikkampā
katthaï kantāragayā thērī iva mandayaṁ vayaï // SurSuCa.202

katthaï gurujaṇadiṭṭhā varāhakulabāliyavva lajjāē
ghummaï vēviradēhā sā nāvā jalahimajjhammi // SurSuCa.203


[p. 541]
kallōlajalapalāviyaphalayagalantōrubinduaṁsūhiṁ
ruyaïvva samassiyajaṇōhaparirakkhaṇā 'sattā // SurSuCa.204

vihaḍiyabandhaṇaphalahōhamukkagurusaddavippalāvēhiṁ
āsannabhaṅgabhīyavva vilavaī saraṇaparihīṇā // SurSuCa.205

ummattiyavva tattō iō taō sāyarammi bhamamāṇā
avavarayaṁ vidalantā jalagayamāmayasarāvuvva // SurSuCa.206

uvvunnakannadhārā āulavilavantakōliyakulōhā
uttatthavaṇiyasatthā uddhayakandantakammayarā // SurSuCa.207

kacchōṭṭantaragōviyasuvannakhaṇḍammi jaṇasamūhammi
niyataṇusandāmiyaphalayakhaṇḍadakkhammi vaṇiniyarē // SurSuCa.208

niyakuladēvayaniyaraṁ ōvāyatē samatthalōyammi
nāviyajaṇē ya bhaṇḍaṁ pavikkhirantē samuddammi // SurSuCa.209


[p. 542]
jalacchāiyapērantaṁ ēkkaṁ āsāiūṇa girigaḍayaṁ
vidalantaphalayaniyarā phuṭṭā sahasatti sā nāvā // SurSuCa.210

[pañcabhiḥ kulakam]
ahamavi tattō naravara! āsāiyaphalahayammi saṁlaggō
antēṇṇivēllinōlijjamāṇalahumacchavicchuriō // SurSuCa.211

katthaï asaṅkhasaṅkhōhakhōhiō jalanihimmi buḍḍantō
katthaï gāhagasijjantagōhiyāmuhaviṇimmukkō // SurSuCa.212

katthaï nakkukkattiyasippipuḍupphiḍiyamottiyāinnō
katthaï taraṅgavēviraviddumagahaṇēṇa rujjhantō // SurSuCa.213

avarāvaragurulaharītaraṅgavēgēhiṁ hīramāṇō haṁ
diṇapañcagēṇa naranāha! pāviō nīrapērantaṁ // SurSuCa.214

[catasr̥bhiḥ kalāpakam]
ravikarasampāyapaṇaṭṭhapaürajaḍḍō taō samuttariuṁ
kāuṁ supakkakayalīphalāiṇā pāṇavittimahaṁ // SurSuCa.215


[p. 543]
parisusiyanāliēruggaēṇa tillēṇa kāumabbhaṅgaṁ
ṇhāūṇa sarōtīrē candaṇatarupallavarasēṇa // SurSuCa.216

kappūramīsiēṇaṁ kāūṇa vilēvaṇaṁ payattēṇa
jāiphalēlāsahiyaṁ samāṇiya pavaratambōlaṁ // SurSuCa.217

vararayaṇasilāvaṭṭhē uvaviṭṭhō cintiuṁ payattō haṁ
avvō! kaha ṇu akaṇḍē jāō dhaṇapariyaṇaviṇāsō? // SurSuCa.218

[catasr̥bhiḥ kalāpakam]
kaha sō mahāṇubhāvō hōhī bhaggammi jāṇavattammi?
āsāiyaphalaō jaï samuttarējjā bhavē laṭṭhaṁ // SurSuCa.219

ēmāi cintayantō kaïvi hu divasāṇi jāva acchāmi
tā annadiṇē kēṇavi ullaviyaṁ vayaṇamēyanti // SurSuCa.220

bhō dhaṇadēva! mahāyasa! uvviggō kīsa acchasē ēvaṁ?
tattō tattōhuttaṁ jāva palōēmi sambhantō // SurSuCa.221


[p. 544]
tāva ya diṭṭhō bhāsurasarīradhārī pahaṭṭhamuhakamalō
parihiyasakhiṅkhiṇīpañcavannavaravatthasōhillō // SurSuCa.222

uttaṁsaṭṭhiyabhāsurasappaphaṇāgāraciñcaïō
aïpicchaṇijjarūvō kōvi hu dēvō mahābhāgō // SurSuCa.223

[tisr̥bhiḥ viśēṣakam]
aha kayaabbhuṭṭhāṇō avagụ̄dhō tēṇa sāyaraṁ ahayaṁ
bhaṇiō ya mamaṁ parijāṇasīha kiṁvā na taṁ bhadda! // SurSuCa.224

tattō ya maē bhaṇiyaṁ ajjavi sammaṁ na yāṇimō dēva!
tā sāhijjaü amhaṁ kō si tumaṁ kattha diṭṭhō vā? // SurSuCa.225

bhaṇiyaṁ dēvēṇa taō āsi taē hatthiṇāurē nayarē
diṭṭhō maṇōramujjāṇasaṇṭhiō dēvasammotti // SurSuCa.226

lakkhaṁ dāūṇa tayā jōgiyahatthāō supaïṭṭhasuō
jayasēṇō nāmēṇaṁ vimōiō jassa vayaṇēṇa // SurSuCa.227


[p. 545]
jō ya tayā aḍavīē satthavilōvammi suppaïṭṭhassa
pallīvaïṇō pāsē bālaggāhō taē diṭṭhō // SurSuCa.228

taha ya kusaggapurāō niyattamāṇēṇa daḍḍhapallīē
sīhaguhāē bāhiṁ karaṅkamajjhaṭṭhiō diṭṭhō // SurSuCa.229

palicchinnacalaṇajuyalō gurupaharaṇaghāyajajjariyadēhō
gāḍhaṁ tisābhibhūō jō taïyā kaṇṭhagayapāṇō // SurSuCa.230

parahiyaraēṇa tumaē arahaṁ dēvō susāhuṇō guruṇō
iya accantaṁ dāuṁ sammattaṁ niyamasañjuttaṁ // SurSuCa.231

tattō ya namōkkārō dinnō saṁsārasāgaruttārō
jassāsi taē taïyā sō haṁ bhō! dēvasammajiō // SurSuCa.232

[saptabhiḥ kulakam]
navakārapabhāvāō vēlandharanāgarāyamajjhammi
jāō sivaō nāmaṁ sāmāṇiyapaṇayapayakamalō // SurSuCa.233


[p. 546]
tattō ya maē bhaṇiyaṁ ēvaṁ ēyanti kintu pucchami
ṭhāṇammi kammi acchaï tumhē sāhēha maha ēyaṁ // SurSuCa.234

aha suravarēṇa bhaṇiyaṁ nisuṇasu mērussa dakkhiṇadisāē
bāyālīsasahassāhiṁ jōyaṇāṇaṁ aṇūṇāiṁ // SurSuCa.235

lavaṇasamuddaṁ ōgāhiūṇa atthittha pavvaō rammō
sattarasasaya ēgavīsē uḍḍhaṁ uccattaṇaṁ jassa // SurSuCa.236

addhaṭṭhajōyaṇāiṁ samantaō niyayakantipasarēṇa
lavaṇōhissa salilaṁ payāsaī aṅkarayaṇamaō // SurSuCa.237

nāmēṇa daübhāsō tassa ya siharammi atthi varabhavaṇaṁ
bāvaṭṭhijōyaṇuccaṁ rammaṁ vararayaṇaciñcaïyaṁ // SurSuCa.238

tattha ya vasāmi ahayaṁ sāmāṇiyadasasahassa pariyariō
paliōvamaṭṭhiīō sivaō vēlandharāhivaī // SurSuCa.239

[pañcabhiḥ kulakam]

[p. 547]
lavaṇasamuddē annāvi atthi sivayā ō rāyahāṇī mē
jōyaṇasahassabārasavitthiṇṇā sā samantēṇa // SurSuCa.240

sivayāi tīi bahusō acchāmi ahaṁ aṇēyadēvīhiṁ
pariyariō divvasuhaṁ bhuñjantō taha daübhāsē // SurSuCa.241

tā bhadda! tuha pasāyāō ērisī pāviyā maē riddhī
kallammi daübhāsammi āgaō pavvaē ahayaṁ // SurSuCa.242

ōhinnāṇēṇa tumaṁ pattaṁ daṭhṭhuṇa rayaṇadīvammi
āyāō tuhadaṁsaṇakaṅkhī, bhaṇa jaṁ maē kiccaṁ? // SurSuCa.243

avvō! jiṇindadhammassa ērisaṁ ēttiyassavi phalanti
tā kīsa na gēṇhāmō jiṇadikkhaṁ iya vicintēntō // SurSuCa.244

bhaṇiō puṇōvi dēvēṇa hōi dēvāṇa daṁsaṇamamōhaṁ
tō bhava paüṇō jēṇāhamajja bahurayaṇasañjuttaṁ // SurSuCa.245


[p. 548]
divvavimāṇārūḍhaṁ nēmi tumaṁ hatthiṇāurē nayarē
tattha ya gayassa hiyaïcchiyampi hōhī mahābhāga! // SurSuCa.246

[tisr̥bhiḥ rviśēṣakam]
ēvanti maē bhaṇiē divvavimāṇaṁ viuvviyaṁ sahasā
bhūrirayaṇōhasahiō caḍāviō tammi tēṇāhaṁ // SurSuCa.247

raṇayanivahaṁ taddīvatthaṁ aṇēyapayārayaṁ naravara! varaṁ ghēttuṁ majjhaṁ samappiya sāyaraṁ
sivagapahuṇā sammaṁ divvē vimāṇavarē ṭhiō gayapurapuraṁ tēṇāṇīō khaṇēṇa taō ahaṁ // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï gayapurapaccāgamotti nāmēṇa
surasundarīkahāē tērasamō iha paricchēō // SurSuCa.250



---------------------------------------------------------------------

[p. 549]
[caturdaśaḥ paricchēdaḥ]

ēvaṁ ca jāva sāhaï dhaṇadēvō naravaïssa vuttantaṁ
ētthantarammi surasundarīvi gurusōyasantattā // SurSuCa.1

hā! maha imassa dukkhāgarassa hiyayassa vajjaghaḍiyassa
assōyavvaṁ sōccāvi phuṭṭaē jaṁ na saïkhaṇḍaṁ // SurSuCa.2

kiṁ dhariēhiṁ iṇhiṁ imēhiṁ pāṇēhiṁ dukkhanilaēhiṁ?
maṇavallaïssa jāyammi maṅgulē jāṇabhaṅgammi // SurSuCa.3

saï daṁsaṇēvi nēhassa pagarisō daṁsiō taē nāha!
sattuñjaēṇa ruddhō vimōiō jēṇa tāotti // SurSuCa.4

avahariyā jēṇāhaṁ surēṇa tēṇēva chinnavaravijjō
kaha hōhisi nāha! tumaṁ jāṇavivattīē jalahimmi? // SurSuCa.5


[p. 550]
hā! kaha sasaṅkakaranimmalaṁ muhaṁ nāha! tuha palōissaṁ
ēvaṁvihammi vihiē vihiṇā hayabhāgadhēyā haṁ? // SurSuCa.6

calanēhāō mahilāō honti saccō jaṇappavāō 'yaṁ
jaṁ ērisēva nisuē ajjavi jīvāmi pāvā haṁ // SurSuCa.7

ēmāi vicintēntī sōgāvēgāō vigayacēyannā
pāsaṭṭhiyadēvīē paḍiyā mucchāē ucchaṅgē // SurSuCa.8

kamalāvaīvi dēvī sambhāviyasuyaviōgasōgattā
bāhajalāvilanayaṇā vilaviumēvaṁ samāḍhattā // SurSuCa.9

hā! puttaya! aḍavīē taïyā maha jāyamittaō hariō
iṇhimpi akayadaṁsaṇa! kattha gaō maha aünnāē? // SurSuCa.10

dhannā ēsā jīē tāva ya tuha putta! pulaïyaṁ vayaṇaṁ
hā! hā! ahaṁ ahannā jāē jāōvi na hu diṭṭhō // SurSuCa.11


[p. 551]
jaṁ taïyā kulavaïṇā āiṭṭhaṁ, hōjja kiṁ nu taṁ aliyaṁ
sampattajōvvaṇō sō milihī kila hatthiṇapurammi? // SurSuCa.12

rāyāvi amarakēū karayalapalhatthavayaṇavicchāō
suyasōyavihuriyaṅgō bāhajalaṁ mōttumāraddhō // SurSuCa.13

dhaṇadēvēṇaṁ ētthantarammi surasundariṁ pavīyantī
puṭṭhā vilāsiṇī haṁsiyā u sañjāyasaṅkēṇa // SurSuCa.14

mucchānimīliyacchī kā ēsā kannagā aüvvatti
ujjāṇanivaḍaṇāiṁ tīivi sē sāhiyaṁ savvaṁ // SurSuCa.15

sambhariyasumaïvayaṇō dhaṇadēvō tāhi ēvamullavaï
kīsa visannō naravara! vilavasi kiṁvā tumaṁ dēvi! // SurSuCa.16

kiṁ taṁ visumariyaṁ bhē nēmittiyasumaïṇā jamāiṭṭhaṁ
kusumāyaraüjjāṇē jaïyā kira kannagā paḍihī // SurSuCa.17


[p. 552]
tattō sigghaṁ hōhī samāgamō tumha niyayaputtēṇa
tā mā tūraha sampaï milihī sō natthi sandēhō // SurSuCa.18

[yugmam]
jaṁ sō jahatthavāī sumaī uvaladdhapaccaō bahusō
tā mā kuṇaha visāyaṁ jāēvi hu jāṇabhaṅgammi // SurSuCa.19

ēvaṁ ca samāsāsaï dhaṇadēvō jāva niuṇavayaṇēhiṁ
ētthantarammi sahasā dunduhisaddō samucchaliō // SurSuCa.20

gayaṇāō ōyarantā dēvā dīsanti nayarabāhimmi
summaï jayajayasaddō surakāmiṇigīyasaṁvaliō // SurSuCa.21

kiṁ kiṁ imanti jampanti jāva atthāṇasaṇṭhiyā lōyā
tāva ya samantabhaddō samāgatō harisapaḍihatthō // SurSuCa.22

bhaṇaï ya kayappaṇāmō purassa puvvuttarē disābhāē
kusumāyaraüjjāṇē jaïjaṇajōggammi bhūmīē // SurSuCa.23


[p. 553]
samaṇagaṇasamparivuḍō samatthasatthatthavittharavihinnū
paravāivāravāraṇanivāraṇē kēsarisaricchō // SurSuCa.24

vivihatavōvihiniraō visuddhacārittasañjamujjuttō
parahiyakaraṇēkkaraō sūrī supaïṭṭhanāmotti // SurSuCa.25

ajjēva samōsariō tassa ya niddaḍḍhaghāikammassa
sampaï appaḍivāī uppannaṁ kēvalaṁ nāṇaṁ // SurSuCa.26

[catasr̥bhiḥ kalāpakam]
kēvalimahimākaraṇatthamittha tiyasā samāgayā dēva!
taṁ sōūṇa narindō sāṇandō vandiuṁ caliō // SurSuCa.27

dēvi! tumampi hu paüṇā sahiyā surasundarīē hōhitti
vandittā bhagavantaṁ puccha tumaṁ puttavutantaṁ // SurSuCa.28

ṇhāyavilittō rāyā mahayā bhaḍacaḍayarēṇa sañjuttō
pavaragaïndārụ̄dhō pattō kusumāyarujjāṇaṁ // SurSuCa.29


[p. 554]
sayalaparivārasahiō kāuṁ tipayakkhiṇaṁ muṇivarassa
payajuyalaṁ paṇamittā uvaviṭaṭhō uciyadēsammi // SurSuCa.30

aha kayakēvalimahimō sadēvamaṇuyāsurāiparisāē
gambhīrabhāraīē sūrī vajjariumāraddhō // SurSuCa.31

nārayatiriyanarāmaragaīsu sattēhiṁ dukkhataviēhiṁ
kahakahavi māṇusattaṁ pāvijjaï ēttha saṁsārē // SurSuCa.32

laddhūṇavi taṁ dulahaṁ micchattāīhiṁ mōhiyā bahavē
na kuṇanti parattha hiyaṁ visayāmisalōluyā jīvā // SurSuCa.33

jiṇavayaṇasuivihīṇā kajjākajjāiṁ nēva jāṇanti
bhakkhēyābhakkhēyaṁ pēyāpēyaṁ na lakkhēnti // SurSuCa.34

gammāgammavibhāgaṁ giddhā na gaṇanti vigayamajjāyā
dhammiyahiyalōēṇaṁ vārijjantā iya bhaṇanti // SurSuCa.35


[p. 555]
mụ̄dhā tumhē dhuttēhiṁ vañciyā natthi kōvi jaṁ jīvō
jō paralōyaṁ gacchaï suhaduhabhōttā amuttō vā // SurSuCa.36

tassābhāvē pāvaṁ hiṁsāikayaṁ havijja kassēha?
tā pañcabhūyasamudayamittaṁ nannaṁ jaē kiñci // SurSuCa.37

ēvaṁvihapariṇāmā nigghiṇahiyayā kuṇanti jiyaghāyaṁ
aliyaṁ vayanti, giṇhantadattayaṁ, jati paradāraṁ // SurSuCa.38

bhūripariggahanirayā rāgaddōsēhiṁ mōhiyamaīyā
nisibhōyaṇamaṁsāsī giddhā mahumajjapāṇammi // SurSuCa.39

kōhamayamāyalōbhēhiṁ vidduyā saṅkiliṭṭhapariṇāmā
avirayamicchaddiṭṭhī kiliṭṭhakammaṁ samajjanti // SurSuCa.40

tavvasagā puṇa kālaṁ kāuṁ nivaḍanti ghōranaraēsu
niccaṁ ghaṇandhayārēsu tivvasīuṇhakaliēsu // SurSuCa.41


[p. 556]
tattha ya tē uvavannā paramāhammiyasurēhiṁ virasantā
chijjanti nisiyakaravattadittaparasūhiṁ sayahūttaṁ // SurSuCa.42

gurutikkhakaṇṭayāinnasimbalīniviḍasāhamajjhammi
ārōviuṇa bahusō ākāḍ̣dhijjanti rajjūhiṁ // SurSuCa.43

kaḍhakaḍhakạdhēntakumbhīsu tēhiṁ paccanti niddayamaṇēhiṁ
pāījjanti jalantaṁ tambaṁ tisiyatti jampantā // SurSuCa.44

sasarīrasamukkattiyamaṁsaṁ chuhiyāṇa aggisaṅkāsaṁ
kāuṁ chubbhaï vayaṇē nēraïyāṇaṁ anāhāṇaṁ // SurSuCa.45

pūivasaruhirapunnaṁ vēyaraṇiṁ nimmayaṁ viuvvittā
vōlijjanti rasantā hā! hā! māyatti jampantā // SurSuCa.46

chāyatthā sampattā asipattavaṇammi nisiyapattēhiṁ
chijjanti vilavamāṇā asitōmarakuntarūvēhiṁ // SurSuCa.47


[p. 557]
tattha kayacchijjantā rakkhaha saraṇāgayatti jampantā
sumarāviyapuvvabhavā gāḍhayaraṁ tēhiṁ hammanti // SurSuCa.48

kiṁ bahuṇā acchinimīliyamittaṁ natthi suhaṁ dukkhamēṁva santattaṁ
naraē nēraīyāṇaṁ ahōnisiṁ paccamāṇāṇaṁ // SurSuCa.49

ēvaṁ pabhūyakālaṁ aṇuhaviuṁ dāruṇāiṁ dukkhāiṁ
kahavi hu uvvaṭṭittā jāyanti tirikkhajōṇīsu // SurSuCa.50

tatthavi chuhāpivāsuṇhasīyavahabandharōyaviyaṇāhiṁ
bhārarōvaṇanatthaṇadamaṇaṅkusatōttayāīhiṁ // SurSuCa.51

avarōpparabhakkhaṇatāḍaṇāidukkhāiṁ viviharuvāiṁ
paccaṇubhavanti bahusō puṇō puṇō vivihajōṇīsu // SurSuCa.52

tattō lahanti jaï kahavi dullahaṁ māṇusattaṇaṁ jīvā
tatthavi jāyaï dukkhaṁ sārīraṁ māṇasaṁ vivihaṁ // SurSuCa.53


[p. 558]
dāriddagaruyamōggaranivāyaduhiyā karēnti annēsiṁ
nīyāṇavi āṇattiṁ kadannalavapāvaṇicchāē // SurSuCa.54

na gaṇinti rāidiyahaṁ vaccanti sudūravisamadēsampi
pavisanti visamavivaraṁ laṅghati ya jalanihiṁ dīṇā // SurSuCa.55

dhaṇapāvaṇavañchāē dukkhaṁ na gaṇinti lōhagahagahiyā
dippantakuntapaürē pavisanti ya bhīmasaṅgāmē // SurSuCa.56

iṭṭhajaṇaviyōgāō aṇiṭhṭhasampāvaṇē ya jaṁ dukkhaṁ
vivihāvayāhi ya tahā kō puṇa taṁ vanniuṁ taraï? // SurSuCa.57

bahuviharōgāyaṅkēhi pīḍiyā nivvuiṁ na pāvinti
ghippanti jarāi taō marēnti tattō sunivvinnā // SurSuCa.58

jaï kaïvi hu dēvattaṁ pāvinti tahimpi jāyaē dukkhaṁ
īsāvisāyabhayasōyalōhasantattacittāṇa // SurSuCa.59


[p. 559]
parariddhiṁ pēcchantā bhiccā viva sāmiēṇa āṇattā
jāyanti cavaṇasamaē dēvāvi hu dukkhiyā dhaṇiyaṁ // SurSuCa.60

culasīijōṇilakkhēkkasaṅkulē iha bhavē bhamantēhiṁ
taṁ natthi kimpi ṭhāṇaṁ aṇantukhattō na jaṁ ēntaṁ // SurSuCa.61

savvatthavi dukkhattā jāyanti jiṇindadhammaparihīṇā
tā bhō dēvāṇupiyā! karēha jiṇadēsiyaṁ dhammaṁ // SurSuCa.62

sō duvigappō bhaṇiō jaïdhammō taha gihatthadhammō ya
duvihassavi vinnēyaṁ sammattaṁ guṇagaṇāvāsaṁ // SurSuCa.63

tattatthasaddahāṇaṁ suhāyapariṇāmarūvayaṁ taṁ tu
jīvāiṇō payatthā tattaṁ puṇa hōi vinnēyaṁ // SurSuCa.64

jīvā 'jīvāpunnaṁ pāvāsavasaṁvarā ya nijjaraṇā
bandhō mukkhō ya tahā tattāṇi imāṇi nava honti // SurSuCa.65


[p. 560]
suhumā bāyara bēindiyā ya tēindiyā ya caürindī
sannī assannī khalu cōddasa pajjatta 'pajjattā // SurSuCa.66

dhammā 'dhammā ' 'gāsā tiyatiyabhēyā ya tahēva kālō ya
khandhā dēsapaēsā paramāṇū ajīva cōddasahā // SurSuCa.67

sāyaṁ uccāgōyaṁ sattatīsaṁ ca nāmapagaīō
tiṇṇi ya āuṇi tahā bāyālaṁ punnapagaḍīō // SurSuCa.68

nāṇantarāyadasagaṁ daṁsaṇa nava mōhapagaïchavvīsaṁ
nāmassa caüttīsaṁ tiṇha ya ēkkikka pāvāu // SurSuCa.69

indiya kasāya avvaya kiriṇā paṇa caüra paṇa ya paṇavīsā
jōgā tinnēva bhavē bāyālaṁ āsavō bhaṇiō // SurSuCa.70

samiī guttī dhammō aṇuppēhaparīsahā carittaṁ ca
sattāvannaṁ bhēyā paṇatiyabhēyāi saṁvaraṇē // SurSuCa.71


[p. 561]
aṇasaṇabhēyāi tavō bārasahā tēṇa nijjarā bhaṇiyā
kaṇagāvalibhēyāō ahava tavō 'ṇēgahā hōi // SurSuCa.72

payaïṭhiīaṇubhāgapaēsabhēyā caüvvihō bandhō
aṭṭhavihakammavigamō mōkkhō puṇa sāsaō bhaṇiō // SurSuCa.73

ēēsiṁ saddahāṇē arihaṁ dēvō susāhuṇō guruṇō
iya paḍivattinimittaṁ sammattaṁ hōi vinnēyaṁ // SurSuCa.74

sāvajjajōgaparivajjaṇaṁ tu maṇavayaṇakāyajōgēhiṁ
ēsō jaīṇa dhammō duraṇucarō mandasattāṇaṁ // SurSuCa.75

kāyavvā jēṇa dayā chaṇhavi puḍhavāiyāṇa jīvāṇa
savvōvāhivisuddhaṁ bhaṇiyavvaṁ saccayaṁ vayaṇaṁ // SurSuCa.76

tiṇamittampi adinnaṁ na ya ghittavvaṁ asuddhacittēṇa
dhārēyavvaṁ ca sayā nava guttisaṇāhabambhavayaṁ // SurSuCa.77


[p. 562]
dhammōvagaraṇavajjō thēvōvi pariggahō na kāyavvō
āhāracaükkampi hu rayaṇīē nēva bhōttavvaṁ // SurSuCa.78

samiīu pañca guttīu tinni niccaṁ ca sēviyavvāō
jēyavvā taha uiyā bābīsaparīsahā sammaṁ // SurSuCa.79

kāyavvaṁ sattīē vēyavaccaṁ ca sūripamuhāṇa
naratiridēvōhakayā uvasaggā taha ya sahiyavvā // SurSuCa.80

saddāisu visaēsuṁ rāgaddōsā na cēva kāyavvā
bāyāladōsasuddhō bhōttavvō kāraṇē piṇḍō // SurSuCa.81

vēyaṇavēyāvaccē īriyaṭṭhāē ya sañjamaṭṭhāē
taha pāvavattiyāē chaṭhṭhaṁ puṇa dhammacintāē // SurSuCa.82

kāyavvō sajjhāō parihariyavvāō savvavikahāō
ujjamiyavvaṁ sayayaṁ sabbhintarabāhiratavammi // SurSuCa.83


[p. 563]
mōttūṇa aṭṭaruddē jhāēyavvāṇi dhammasukkāṇi
bhavēyavvō ya aṇiccayāivarabhāvaṇānivahō // SurSuCa.84

abbhasiyavvō viṇaō pāvā sacchandayā na kāyavvā
niccampi aṇuṭṭhēō dasappayārōvi jaïdhammō // SurSuCa.85

khantī maddava ajjava muttī tavasañjamē ya bōddhabvē
saccaṁ sōyaṁ ākiñcaṇaṁ ca bambhaṁ jaïdhammō // SurSuCa.86

vasiyavvaṁ muṇimajjhē nō kāyavvā kusīlasaṁsaggī
pañcavihōvi pamāō parihariyavvō payattēṇa // SurSuCa.87

majjaṁ visayakasāyā niddā vigahā ya pañcamī bhaṇiyā
iyaṁ pañcavihapamāō jīvaṁ pāḍēi saṁsārē // SurSuCa.88

kiṁ bahuṇā dhīdubbalamaṇatāvakarō u jāvajīvāē
bōḍhavvō aṭṭhārasasīlaṅgasahassapabbhārō // SurSuCa.89


[p. 564]
kīrantō jaïdhammō khippaṁ mōkkhammi nēi naranāha!
dīharakālēṇaṁ puṇa sāvagadhammōvi taṁ savvaṁ // SurSuCa.90

pañca ya aṇuvvayāiṁ guṇavvayāiṁ ca honti tinnēva
sikkhāvayāiṁ caürō sāvagadhammō duvālasahā // SurSuCa.91

ēmāivittharēṇaṁ duvihēvi hu sāhiyammi dhammammi
patthāvaṁ nāūṇaṁ rannā sūrī imaṁ puṭṭhō // SurSuCa.92

kamalāvaīi puttō aḍavīē jayamēttaō kēṇa
avahariō, puvvakayaṁ kiṁvā vēraṁ sarantēṇa? // SurSuCa.93

vuḍ̣dhiṅgaō sa kattha va bhayavaṁ! kaïyā va amha sō milihī?
ēyaṁ savittharēṇaṁ sāhēha aṇuggahaṁ kāuṁ // SurSuCa.94

nāūṇa ya uvagāraṁ kahijjamāṇē pabhūyalōyassa
aha kēvaliṇā bhaṇiyaṁ kahimō āyannasu narinda! // SurSuCa.95


[p. 565]
dhāyaïsaṇḍē dīvē puracchimaddhammi bharahakhittammi
atthi purī pōrāṇā nāmēṇaṁ avarakaṅkatti // SurSuCa.96

tīē ambaḍavaṇiṇō mahilā nāmēṇa atthi acchuttā
tīē kamēṇa jāyā vararūvā tinni puttāō // SurSuCa.97

maṇḍaṇamalhaṇacandaṇanāmā, tēsiṁ ca tinni mahilāō
lacchisarassaïsampayanāmāō pavararūvāō // SurSuCa.98

payaīi taṇukasāyā annōnnaṁ pavarapīisañjuttā
dāṇarayā santuṭṭhā suhēṇa acchanti tē vaṇiṇō // SurSuCa.99

aha annayā kayāivi lacchī vaṇṭhēṇa ninnanāmēṇa
diṭṭhā, abbhuvavannō sō tīē ruvalāvannē // SurSuCa.100

patthēi ya taṁ bahusō sā puṇa taṁ nēcchaī maṇēṇāvi
aha annayā talāē tōyanimittaṁ gayā lacchī // SurSuCa.101


[p. 566]
turayārụdhō aha ninnaōvi pattō 'ṇumaggaō tīē
viyaṇē gahiyā maḍḍāi rōviyā turayapaṭṭhīē // SurSuCa.102

vilavantī vēgapahāviēṇa turaēṇa pāḍiyā aḍaviṁ
bhillēhiṁ samaṁ jujjhammi māriō ninnaō rannē // SurSuCa.103

gahiyābharaṇā lacchī mukkā bhillēhiṁ tattha aḍavīē
hiṇḍantī tattha mūḍhadisā asiyā sīhēṇa chuhiēṇa // SurSuCa.104

aha sā malhaṇapattī sarassatī mōhilēṇa vaṇiēṇa
patthijjantī païṇō sāhēi jahaṭṭhiyaṁ savvaṁ // SurSuCa.105

aha malhaṇēṇa rannō gantuṁ siṭṭhammi tammi vuttantē
uddāliyadaviṇō mōhilōvi nivvāsiō rannā // SurSuCa.106

puvvasayasahassāiṁ bahūṇi parivāliūṇa niyamāuṁ
tinnivi kālaṁ kāuṁ nibaddhamaṇuyāuyā tattō // SurSuCa.107


[p. 567]
jambuddīvē ētthaṁ atthi purī mēhalāvatī nāma
ēravaē varakhēttē āriyadēsammi vitthinnā // SurSuCa.108

bhīmarahō tatthāsī rāyā kusumāvalī u sē dēvī
tīē puttatāē uvavannō maṇḍaṇō tāva // SurSuCa.109

jāō ya uciyasamaē dēvakumārōvamō visālacchō
kaṇagarahō sē nāmaṁ vihiyaṁ uciyammi samayammi // SurSuCa.110

kamasō jōvvaṇapattō visuddhavaṁsāṇa rāyakannāṇa
rāyasirīpamuhāṇaṁ pavarāṇaṁ gāhiō pāṇiṁ // SurSuCa.111

juvarāya paē ṭhaviō bhujaï māṇussaē pavarabhōē
antēuramajjhagaō dēvō viva dēvalōgammi // SurSuCa.112

tīi nayarīi ibbhā sahōyara dōnni āsi satthāhā
sāgaradattō ya tahā samuddadattō ya supasiddhā // SurSuCa.113


[p. 568]
aha sō ninnayavaṇṭhō nihaō bhillēhiṁ tattha aḍavīē
kaïvayabhavagahaṇāiṁ hiṇḍittā tiriyajāīsu // SurSuCa.114

uvvaṭṭiūṇa puttō sāgaradattassa satthavāhassa
dhannāē bhāriyāē subandhunāmō samuppannō // SurSuCa.115

[yugmam]
sōvi hu malhaṇajīvō kālaṁ kāūṇa āupajjantē
jāō sudaṁsaṇāē bhajjāē samuddadattassa // SurSuCa.116

puttō dhaṇavaïnāmō suruvajuttō kalāsu pattaṭṭhō
ēttō ya atthi nayarī vijayā tatthēva ēravaē // SurSuCa.117

[yugmam]
tīē samiddhijuttō dhaṇabhūī nāma āsi satthāhō
mahilā sundarināmā puttō ya sudhammanāmotti // SurSuCa.118

aha candaṇōvi vaṇiō mariuṇa taō sudhammanāmassa
ēgōyarō kaṇiṭṭhō jāō dhaṇavāhaṇō nāma // SurSuCa.119


[p. 569]
tatthēva ya ēravaē supaïṭṭhapurammi āsi haridattō
ibbhō tassa ya mahilā viṇayavaī viṇayasañjuttā // SurSuCa.120

puttō uṇa vasudattō aha sā lacchī tayā ō aḍavīē
sīhahayā mariūṇaṁ bhabhiūṇa tirikkhajōṇīsu // SurSuCa.121

viṇayavaīē dhūyā jāyā ō sulōyaṇatti nāmēṇa
vasuddattassa kaṇiṭṭhā suruvaruvā suruvahuvva // SurSuCa.122

[yugmam]
sāvi hu candaṇabhajjā kālaṁ kāūṇa sampayā tattō
jāyā sulōyaṇāē kaṇiṭṭhabhagiṇī aṇaṅgavaī // SurSuCa.123

ētthantarammi malhāṇabhajjāvi sarassaī mayā santī
tāṇaṁ dōṇhavi lahuī vasumaïnāmā samuppannā // SurSuCa.124

ēvaṁ ca tāō tinnivi vasēṇa bhaviyavvāyāi ēgattha
jāyāō bhagiṇīō avarōpparanēhakaliyāō // SurSuCa.125


[p. 570]
jōvvaṇamaṇupattāō samāṇajāīṇa rūvajuttāṇa
aṇurūvāṇa varāṇaṁ māyāvittēhiṁ variyāō // SurSuCa.126

aviya jēṭṭhā sulōyaṇā sā pariṇīyā ninnavaṇṭhajīvēṇa
sāgaradattasuēṇaṁ subandhunāmēṇa vaṇiēṇa // SurSuCa.127

bīyā aṇaṅgavaïyā dhaṇabhūisuēṇa vijayanayarīē
dhaṇavāhaṇanāmēṇaṁ pariṇīyā puvvadaïēṇa // SurSuCa.128

taïyā vasumaïnāmā malhaṇajīvēṇa puvvadaïēṇa
dhaṇavaïṇā pariṇīyā taṇaēṇa samuddadattassa // SurSuCa.129

jiṭhṭhaṁ sulōyaṇaṁ vajjiūṇa bhaviyavvayāniōēṇa
puvvabhavavallahēhiṁ juttāō nēhakaliēhiṁ // SurSuCa.130

puvvabhavabbhāsāō sulōyaṇā vallahā subandhussa
tīē uṇa sō na tahā, ēvaṁ vaccanti divasāiṁ // SurSuCa.131


[p. 571]
aha annayā kayāivi kaṇayarahō turayavāhaṇanimittaṁ
bhaḍacaḍayarēṇa sahiō niggacchaï rāyamaggēṇa // SurSuCa.132

tāva ya nāyariyāō niyaniyahammiyatalēsu caḍiūṇa
kumaraṁ niggacchantaṁ pulaïumēvaṁ payattāō // SurSuCa.133

ēkkā vilāsapaüraṁ kumaraṁ daṭṭhuṁ aṇaṅgapaḍirūvaṁ
kayaünnā sā jīē ēsō daïotti cintēi // SurSuCa.134

annā kumarapalōyaṇataggayacittā vimukkavāvārā
nipphandalōyaṇajuyā suravahūlīlaṁ samuvvahaï // SurSuCa.135

annā uṇa karasaṇṭhiyamuttāhalatārahāriyā sahaï
phalihakkhamālavāvaḍajhāṇaṭṭhiyajōgiṇisaricchā // SurSuCa.136

kōugarahasapayaṭṭā gurujaṇasaṅkāi taha nittantī
rēhaï dōlārūḍhavva kāvi kumarassa niggamaṇē // SurSuCa.137


[p. 572]
līlācalantalōyaṇakumarapalōyaṇavimukkanīsāsā
mayaṇasarasalliyaṅgivva najjaē caürasahiyāhiṁ // SurSuCa.138

kāvi hu cumbaï bālaṁ annā sahiyāi laggaē galaē
annā karēi gīyaṁ kāvi hu uccaṁ samullavaï // SurSuCa.139

līlācalantagīvō jattō jattō niyacchaï kumārō
sōhaggamahō vaḍḍhaï tahiṁ tahiṁ nayaranārīṇaṁ // SurSuCa.140

ēvaṁ ca samayaṇāhiṁ pulaïjjantō sa nayaranārīhiṁ
pattō kamēṇa sāgaradattagihāsannabhūbhāgē // SurSuCa.141

diṭṭhō sulōyaṇāē avalōyaṇasaṇṭhiyāi tēṇāvi
diṭṭhā imā sakajjalasiṇiddhapihunayaṇasōhillā // SurSuCa.142

puvvabhavabbhāsāō avarōpparadaṁsaṇāō sañjāō
aïguruō aṇurāō takkhaṇamēttēṇa dōṇhampi // SurSuCa.143


[p. 573]
aha niggaō turantō turaṅgamārūḍhaviggahō kumarō
dēhēṇa na cittēṇaṁ sulōyaṇārūvahayahiyaō // SurSuCa.144

puṭṭhō aṇēṇa sumaī bālavayaṁsō vayasaṁ! kassēsā
dappaṇavāvaḍahatthā avalōyaṇasaṇṭhiyā juvaī? // SurSuCa.145

ēsā kumara! sulōyaṇanāmā daïyā subandhuvaṇiyassa
sāgaradattasuyassa ō iya bhaṇiē sumaïṇā kamasō // SurSuCa.146

āvāhiūṇa turaē samāgaō niyagihammi kaṇagarahō
mayaṇasaravihuriyaṅgō cinttaï tappāvaṇōvāyaṁ // SurSuCa.147

kiṁ majjha vibhūīē kiṁvā antaürēṇa rajjēṇa?
jō tīē muhakamalē chappayalīlaṁ na pāvēmi // SurSuCa.148

jaïvi hu lōyaviruddhaṁ sukuluppannāṇa ērisaṁ kajjaṁ
tahavi hu tīē viuttō sattō dhariuṁ na jīyampi // SurSuCa.149


[p. 574]
nāūṇa tīē bhāvaṁ dūīsampēsaṇēṇa cittagayaṁ
jaï tāva sāvi icchaï khivāmi antēurē niyaē // SurSuCa.150

iya cintiūṇa tēṇaṁ paḍuyā pavvāiyā samāṇattā
taha kuṇasu tumaṁ bhayavaï! jaha sā maē paṇaïṇī hōi // SurSuCa.151

tīēvi gantu viyaṇē taha sā ābhāsiyā suniuṇāē
jaha payaḍiyasabbhāvā hiyayagayaṁ jhatti ullavaï // SurSuCa.152

uvviggā viva dīsasi kīsa tumaṁ putti! kēṇa bhē kajjaṁ?
āṇēmi jēṇa aïdullahampi niyamantasattīē // SurSuCa.153

tīē bhaṇiyaṁ bhayavaï! maha hiyayaṁ dullahaṁ jaṇaṁ mahaï
nibbhaggarōrapurisōvva bhōyaṇaṁ cakkavaṭṭissa // SurSuCa.154

jaha kāvi sāramēī icchaï sīhēṇa saṅgamamalajjā
taha cēva ahaṁ bhayavaï! saṅgaṁ icchāmi kumarēṇa // SurSuCa.155


[p. 575]
tīē bhaṇiyaṁ idampi putti! āṇēmi mantasattīē
kittiyamēttaṁ ēyaṁ maha mantō jattha vipphuraï // SurSuCa.156

mā putti! kuṇa visāyaṁ jāvaṁ mantassa taha payacchissaṁ
ajjavi ya kumārēṇaṁ jaha saṅgō jāyaē tujjha // SurSuCa.157

taha kāyavvaṁ bhayavaï! na hōi jaha majjha lāghavaṁ lōē
iya bhaṇiūṇaṁ tīē dinnā muttāvalī niyayā // SurSuCa.158

pavvāiyāē tattō gantuṁ kumarassa sāhiyaṁ savvaṁ
harisiyamaṇēṇa tēṇavi āṇāviya niyayapurisēhiṁ // SurSuCa.159

antēurammi khittā sulōyaṇā rāgamōhiyamaṇēṇa
agaṇiya jaṇāvavāyaṁ ullaṅghiyaniyayamajjāyaṁ // SurSuCa.160

[yugmam]
vinnāyavaïrēhiṁ ca sāhiyaṁ nāyarēhiṁ naravaïṇō
tēṇavi bahuppagāraṁ sikkhaviō mahuravayaṇēhiṁ // SurSuCa.161


[p. 576]
na ya icchaï taṁ mōttuṁ tāhē nāūṇa tassa nibbandhaṁ
rannā paürā bhaṇiyā asamatthā amhē kumarassa // SurSuCa.162

sāmēṇa tā na muñcaï daṇḍō kumarammi tīraï na kāuṁ
tā khamaha ēkkamēyaṁ avarāhaṁ amha kumarassa // SurSuCa.163

ēyaṁ naravaïvayaṇaṁ sōūṇaṁ nāyarāvi dīṇamuhā
vicchāyanirāṇandā jahāgayaṁ paḍigayā savvē // SurSuCa.164

kaṇagarahōvi hu tīē surayasuhāsattamāṇasō niccaṁ
kamasō sēsantēuraparibhōgaparammuhō jāō // SurSuCa.165

cintēi na rajjaṭhiiṁ na nīi bāhiṁ na dēi atthāṇaṁ
sahiō sulōyaṇāē acchaï vivihāhiṁ kīlāhiṁ // SurSuCa.166

ēvaṁ pabhūyakālō vōlīṇō tassa rāyataṇayassa
tīē ahiṇavajōvvaṇasuhaphāsapasattacittassa // SurSuCa.167


[p. 577]
aha annayā kayāivi paribhūyā hanti jāyakōvāē
puvviṁ tassiṭṭhāē dēvīē rāyasiriyāē // SurSuCa.168

paricariyaparivvāiyavidinnaümmāyakāraō cunnō
ēgantapasuttāṇaṁ dōṇhavi sirammi pakkhittō // SurSuCa.169

[yugmam]
tassa ya vasēṇa dōnnivi sahasā ummattayāṇi jāyāṇi
gāyanti hasanti samullavanti asamañjasaṁ bahuhā // SurSuCa.170

bhīmarahēṇavi tattō vāhariyā mantatantiyā bahavē
tēvi hu karinti kiriyaṁ bhūyavigārotti mannantā // SurSuCa.171

aviya kāuṁ sarīrarakkhaṁ gāḍhaṁ gahiūṇa kēvi muddāsu
pahaṇanti gurucavēḍāghāēhiṁ kasappahārēhiṁ // SurSuCa.172

ālihiya mañja 'lēsuṁ kēvi hu viṇivēsiūṇa uvaüttā
ahimantiya siddhatthayaghāēhiṁ haṇanti puṇaruttaṁ // SurSuCa.173


[p. 578]
kēvi hu virālatannayapurīsamīsēhiṁ guggulāīhiṁ
uvvariyammī khivittā uddhūvaṇiyaṁ payacchanti // SurSuCa.174

vāyassa vigārasaṅkirēhiṁ vējjēhiṁ vivihakiriyāō
pāraddhāō na uṇō kōvi guṇō tāṇa sañjāō // SurSuCa.175

ummattayarūvēṇaṁ paṇaṭṭhacittāṇa vaccaē kālō
aha annayā pasuttē pāhariyajaṇammi rayaṇīē // SurSuCa.176

bhañjittā niyalāiṁ nihuyaṁ ciya niggayāiṁ nayarīō
dōnnivi bhamanti sīuṇhavāyabahudukkhataviyāiṁ // SurSuCa.177

[yugmam]
iya naravara! saṁsārē suhiō hōūṇa jāyaē duhiō
rāyāvi bhamaï bhikkhaṁ suvaï mahīē nirāvaraṇō // SurSuCa.178

pavarāhāravilēvaṇaāharaṇavibhūsiyāiṁ hōūṇa
hiṇḍanti tāiṁ bhikkhaṁ gihē gihē dukkhataviyāiṁ // SurSuCa.179


[p. 579]
dhūlīdhūsariyāiṁ bālōhahasējjamāṇacēṭṭhāiṁ
hiṇḍanti sudīṇāiṁ nivasiyajaradaṇḍikhaṇḍāiṁ // SurSuCa.180

bālōhapēcchaṇijjaṁ buhajaṇasaṁsōyaṇijjamaccatthaṁ
picchasu naravara! jāyaṁ taṁ mihuṇaṁ kammadōsēṇaṁ // SurSuCa.181

ēyaṁ ca tāva ēvaṁ, ēttō u purīē vijayanāmāē
rattō 'ṇaṅgavaīē bhuñjaï ghaṇavāhaṇō bhōē // SurSuCa.182

paḍibōhiō suhammēṇa sūriṇā jiṭṭhabhāuṇā ēsō
sahiō 'ṇaṅgavaīē pavvaïō sūripāsammi // SurSuCa.183

ēttō ya dhaṇavaīvi hu vasumaïyāē siṇēhajuttāē
sahiō pañcapayārē bhuñjaï māṇussaē bhōē // SurSuCa.184

jaha sō mōhilavaṇiō rannā nivvāsiō sadēsāō
kāūṇa tahāruvaṁ suhaphalayaṁ kimpaṇuṭṭhāṇaṁ // SurSuCa.185


[p. 580]
uvavannō vēyaḍ̣dhē uttarasẹ̄dhīē vējayantapurē
cittaṅgayassa puttō puhavīi sumaṅgalō nāma // SurSuCa.186

sāhiyabahuvihavijjō aha sō gayaṇaṅgaṇēṇa hiṇḍantō
kaïyāvi mēhalāvaïpurīē līlāē sampattō // SurSuCa.187

hammiyatalamārụdhā ṇhāyantī tēṇa vasumaī diṭṭhā
puvvabhavabbhāsāō rattō sō tīi ruvammi // SurSuCa.188

kāuṁ dhaṇavaïrūvaṁ uvabhuttā tēṇa vasumaī muddhā
tīē surayapasattō dhaṇavaïrūvī ṭhiō tattha // SurSuCa.189

sō puṇa dhaṇavaïvaṇiō puvvabhavōvattakammadōsēṇa
avahariya tēṇa mukkō ihēva bharahē viṇīyāē // SurSuCa.190

sō tattha risahajiṇavaravaṁsapasūyassa daṇḍavīriyassa
kēvaliṇō payamūlē pavvaïō jāyanivvēō // SurSuCa.191


[p. 581]
puvvasayasahassāiṁ tīsaṁ kāūṇa uggatavacaraṇaṁ
uvavaṇṇō īsāṇē dēvō candajjuṇō nāma // SurSuCa.192

paradārapasattō sō sumaṅgalō tēṇa chinnavaravijjō
mukkō paraō māṇūsanagassa dēvēṇa kuddhēṇa // SurSuCa.193

paḍibōhiyā u dēvēṇa vasumaī jāyativvasaṁvēgā
sūrisuhammapavattiṇipayamūlē ajjiyā jātā // SurSuCa.194

ēvaṁ ca aṇaṅgavaī vasumaïajjāi saṁyuyā tattha
mayaharicandajasāē payamūlē kuṇaï uggatavaṁ // SurSuCa.195

aha annayā kayāivi viyārabhūmiṁ gayāhiṁ ēyāhiṁ
diṭṭhaṁ taṁ ummattaṁ mihuṇaṁ bahuḍimbhapariyariyaṁ // SurSuCa.196

uggāyantaṁ bahuhā naccantaṁ dhūlidhūsarasarīraṁ
taṁ daṭṭhumaṇaṅgavaī savisāyā ēvamullavaï // SurSuCa.197


[p. 582]
ajjē! vasumaï! ēsā bhagiṇīi sulōyaṇāi aṇuharaï
jaradaṇḍikhaṇḍavasaṇā gahagahiyanarassa pāsatthā // SurSuCa.198

bhaṇiyaṁ ca vasumaīē suiraṁ nijjhāiūṇa savisāyaṁ
ēsō sō kaṇagarahō ēsāvi sulōyaṇā nūṇaṁ // SurSuCa.199

tattō gantuṁ dōhivi mahuraṁ ābhāsiyaṁ tayaṁ juyalaṁ
uggāyaï hasaï naccaï bōllaï asamañjasaṁ bahuyaṁ // SurSuCa.200

tāhē dōvi jaṇāiṁ suhammasūrissa pāyamūlammi
karuṇāparāhiṁ ajjāhiṁ tāhiṁ nīyāiṁ savisāyaṁ // SurSuCa.201

aïsayanāṇī ya guru puṭṭhō ummāyakāraṇaṁ tāhiṁ
guruṇāvi tāṇa siṭṭhō puvvuttō sayalavuttantō // SurSuCa.202

bhaṇiō ajjāhiṁ guru bhayavaṁ! jaï atthi kōvi paḍijōgō
tā ēyāṇa paüñjaha jaï picchaha kiñciṁ uvagāraṁ // SurSuCa.203


[p. 583]
tattō guruṇā tēsiṁ dinnō ummāyanāsaṇapaḍiṭṭhō
paḍijōgō jāyāiṁ dōnnivi aha satthacittāiṁ // SurSuCa.204

aha tāṇa vasumaīē siṭṭhō savvōvi puvvavuttantō
ēyassa gurupabhāvā naṭṭhō tumhāṇa ummāō // SurSuCa.205

iya sōūṇaṁ dōnnivi suhammasūrissa paramaviṇaēṇa
vandanti caraṇajuyalaṁ aha sūrī bhaṇiumāḍhattō // SurSuCa.206

bhōgasuhalālasāṇaṁ paradārarayappiyāṇa purisāṇa
bahuvihaviḍambaṇāō iha paralōē ya jāyanti // SurSuCa.207

pāvanti visayatisiyā vahabandhaṇamāraṇāidukkhāiṁ
nāūṇa kumara! ēvaṁ bhōgapivāsaṁ pariccayasu // SurSuCa.208

paradārapasattēṇaṁ jaṁ pāvaṁ cikkaṇaṁ taē baddhaṁ
pupphasarisō vivāgō rajjabbhaṁsāiō tassa // SurSuCa.209


[p. 584]
ēttōvi aṇantaguṇaṁ kaḍuyavivāgaṁ phalaṁ tu paralōē
pāvijjaï duvvisahaṁ nārayatiriyāisaṁsaraṇē // SurSuCa.210

ēmāidēsaṇāē āvibbhūyammi caraṇapariṇāmē
pavvāviyaïṁ guruṇā dōnnivi nivvinnacittāiṁ // SurSuCa.211

mayahariyāē pāsē bhagiṇījuyalēṇa sañjuyā tattō
sammaṁ guruviṇayarayā sulōyaṇā kuṇaï vivihatavaṁ // SurSuCa.212

ēvaṁ candajasāē payamūlē tāṇa acchamāṇīṇaṁ
tiṇhampi hu bhagiṇīṇaṁ gayāṇi bahupuvvalakkhāṇi // SurSuCa.213

muṇiṇō kaṇagarahassavi ghaṇavāhaṇasāhuṇā samēyassa
vōlīṇāō bahuyā varisāṇaṁ kōḍikōḍīō // SurSuCa.214

aha aṇasaṇēṇa sūri kālaṁ kāūṇa bīyakappammi
jāō sasippahasurō vimāṇacandajjuṇāhivaī // SurSuCa.215


[p. 585]
ghaṇavāhaṇōvi mariuṁ jāō sāmāṇiō surō tassa
vijjuppahotti iyarā dēvī sē candarēhatti // SurSuCa.216

vasumaïajjāvi tahā puvvuvannassa tattha dēvassa
candajjuṇassa jāyā dēvī candappahā nāma // SurSuCa.217

ēttō ya sō subandhū daïyāi guruvirahasōyasaṁsattō
haṭṭagharakāṇaṇāīsu katthavi ya dhiiṁ apāvintō // SurSuCa.218

kaṇagarahassa paüṭṭhō cintēntō vivihamāraṇōvāyaṁ
rōddajjhāṇōvagaō vilavantō dīṇavayaṇillō // SurSuCa.219

rayaramiyahasiyajampiyasaharisaavaguhaṇāiṁ daïyāē
puṇaruttaṁ sumarantō jāō sō gahagahiuvva // SurSuCa.220

[tisr̥bhiḥ viśēṣakam]
taō niyayagharammi na ciṭṭhaï hiṇḍaï ujjāṇakāṇaṇaïsu
kattha gayā kēṇa hiyā kīsa nilukkā si jampantō // SurSuCa.221


[p. 586]
kaha ruṭṭhā maha sundari! jēṇa na daṁsēsi appayaṁ sigghaṁ
huṁ huṁ diṭṭhā diṭṭhā pasīya maha dēsu paḍivayaṇaṁ // SurSuCa.222

jaṁ jaṁ picchaï lōyaṁ taṁ taṁ pucchaï, taē piyā diṭṭhā?
ēmāiṁ vilavamāṇō nīhariō tāō nayarīō // SurSuCa.223

ummattayarūvēṇaṁ hiḍantō vivihagāmanayarēsu
duhiō dīṇō viyaṇō chuhāpivāsāhiṁ santattō // SurSuCa.224

kaïyāvi hu sampattō aṇēyatāvasajaṇāurē rammē
nāṇādumasayagahaṇāmmi āsamē vivihaphalapaürē // SurSuCa.225

tattha ya sē kulavaïṇā maṇayaṁ sañjāyasatthacittassa
niyadhammō parikahiō tassavi sō pariṇaō tāhē // SurSuCa.226

giṇhiya tāvasadikkhaṁ daïyāguruvirahajāyavēraggō
kayakandaphalāhārō ghōratavaṁ cariumāraddhō // SurSuCa.227


[p. 587]
dōmāsiyatēmāsiyacaümmāsāiyaṁ tavaṁ vivihaṁ
kāuṁ pabhūyakālaṁ atuṭṭavērāṇubandhō sō // SurSuCa.228

mariūṇa ya uvavannō paramāhammiyasurēsu ambarisī
uvavannamēttaō sō puvvabhavālōyaṇaṁ kuṇaï // SurSuCa.229

[yugmam]
nāūṇa puvvavaïraṁ vihaṅganāṇēṇa āsuruttō sō
cintēi kattha vaïrī sā vā maha duṭṭhamahilatti? // SurSuCa.230

dussīlā sā pāvā aṇurattaṁ taha mamaṁ pariccaïya
āsattā kaṇagarahē sacciya tā vaïriṇī paḍhamaṁ // SurSuCa.231

tārisadukkhaṁ dinnaṁ taïyā maha jēhiṁ duṭṭhasīlēhiṁ
iṇhiṁ gantuṁ dōnnivi hantavvāiṁ maē tāiṁ // SurSuCa.232

iya cintiūṇa vēgēṇa āgaō rōsaphuraphurantō sō
saṁlēhaṇasusiyaṅgō jatthacchaï kaṇagarahasāhū // SurSuCa.233


[p. 588]
dhammajjhāṇōvagayassa tassa paḍimāgayassa rayaṇīē
piuvaṇaṭhiyassa muṇiṇō ghōruvasaggē kuṇaï pāvō // SurSuCa.234

kāuṁ pisāyarūvaṁ ukkattaï nisiyakattiyāhatthō
maṁsāiṁ saruhirāiṁ sambhāriyapuvvakayavaïrō // SurSuCa.235

bhīmaṭṭahāsapuvvaṁ uḍḍhaṁ ukkhiviya khivaï khōṇīē
duvvisahagurukasāghāyatāḍaṇaṁ kuṇaï puṇaruttaṁ // SurSuCa.236

muñcaï dhūlīvarisaṁ khaṇēṇa uvalōhapūriyaṁ kuṇaī
jalaṇavarisēṇa varisaï chindaï khaṇēṇa aṅgāiṁ // SurSuCa.237

kāūṇa hatthirūvaṁ sutikkhadantēhiṁ dēī vēhāiṁ
niyakāiyāē siñcaï lōlaï calaṇēhiṁ bhūmīē // SurSuCa.238

kiṁ bahuṇā bhaṇiēṇaṁ nigghiṇahiyaēṇa tēṇa asurēṇa
muṇidēhē duvvisahā vihiyānaraōvamā viyaṇā // SurSuCa.239


[p. 589]
tīi viyaṇāi sāhū acaliyacittō pasatthasuhalēsō
dhammajjhāṇōvagaō nindantō niyayaduccariyaṁ // SurSuCa.240

kayaaṇasaṇō mahappā kālaṁ kāūṇa bīyakappammi
candajjuṇammi jāō vihuppahō nāma dēvotti // SurSuCa.241

ambarisī muṇidēhaṁ pāṇavimukkampi garuyarōsēṇaṁ
chindiya sayahā pattō sulōyaṇajjāsamīvammi // SurSuCa.242

sāvi hu pabhāyasamaē kāussaggē ṭhiyā suhajjhāṇē
sāhuṇimajjhōvagayā sumarāviyapuvvaduccariyā // SurSuCa.243

lōhamayapurisapaḍimaṁ phuliṅgajālāulaṁ viuvviya
pāvē! parapurisapiē! avagūhasu vallahaṁ ēyaṁ // SurSuCa.244

iya bhaṇiya tēṇa samayaṁ gāḍhaṁ bandhitu jaliyadaṇḍēhiṁ
haṇiūṇa takkhaṇēṇaṁ sāvi taō māriyā tēṇa // SurSuCa.245

[tisr̥bhi-rviśēṣakam]

[p. 590]
avicaliyasuddhabhāvā kālaṁ kāuṁ vihuppahasurassa
uppannā piyadēvī sayampabhā nāma tatthēva // SurSuCa.246

iya bhō naravara! daṭṭhuṁ rāgaddōsāṇa dāruṇavivāgaṁ
dūrēṇa cayasu saṅgaṁ rāgaddōsēhiṁ pāvēhiṁ // SurSuCa.247

vahaṁ vihāyā ' 'su pahiṭhṭhamāṇasō muṇīṇa sō ambarisī surāhamō
kayatthamappāṇa maṇē gaṇantō jahāgayaṁ tāhi gaō saṭhāṇayaṁ // SurSuCa.248

sāhudhaṇēsaraviraïyasubōhagāhāsamūharammāē
rāgaggidōsavisaharapasamaṇajalamantabhūyāē // SurSuCa.249

ēsōvi parisamappaï sulōyaṇākaṇagarahavahō nāma
surasundarīkahāē cōddasamō iha paricchēō // SurSuCa.250



---------------------------------------------------------------------

[p. 591]
[pañcadaśaḥ paricchēdaḥ]

aha sō kayasamaṇavahō aṁvarisī muiyamāṇasō tattha
niccaṁ nēraïyāṇaṁ kayatthaṇājāyagurutōsō // SurSuCa.1

bandhitu pāvakammaṁ taō cuō vihavapaṁsulīgabbhē
uvvannō sō tīē bahuvihakaḍukhārapāṇēhiṁ // SurSuCa.2

sāḍiyadēhō rōddaṁ jhāṇaṁ āūriūṇa narayammi
mariūṇa sattapaliō uvavannō paḍhamapuḍhavīē // SurSuCa.3

[tisr̥bhi-rviśēṣakam]
aṇuhaviya tivvadukkhaṁ niyaāukkhaē taōvi uvvaṭṭō
iha bharahē vippasuō uvavannō duggaō nāma // SurSuCa.4

dāriddadukkhataviō dikkhaṁ parivāyayāṇa ghittūṇa
kāuṁ annaṇatavaṁ ukkaḍarōsō maō tattō // SurSuCa.5


[p. 592]
dharaṇindassa u jāō sāhiyapaliyāuō mahārāō
nāmēṇa kālabāṇō divvamahāriddhisampannō // SurSuCa.6

tatthavi sumariyavaïrō uvaōgaṁ dēi tāṇa dōṇhampi
ṭhāṇaviyāṇaṇahēuṁ vibhaṅganāṇēṇa sakasāō // SurSuCa.7

tattiyanāṇābhāvāu bīyakappaṭṭhiyāṇi ēyāṇi
diṭṭhāṇi na tēṇa tahiṁ puṇaruttakaōvaōgēvi // SurSuCa.8

ēvaṁ vaccaï kālō narinda! sēsāuyassa aha tassa
bhuñjittu divvamōē thōvūṇayaaṭṭhapaliyāiṁ // SurSuCa.9

īsāṇakappavāsī vihuppahō sō surō taō caviuṁ
tuha puttō uvavannō kamalāvaïdēvikucchīē // SurSuCa.10

[yugmam]
dōhalapūraṇahēuṁ paribbhamantī purammi hatthigayā
sattamamāsē naravara! dēvī kamalāvaī ēsā // SurSuCa.11


[p. 593]
ētthantarammi diṭṭhā kaōvaōgēṇa kālabāṇēṇa
gavvaṭṭhiyaniyavaïriyadaṁsaṇasañjāyarōsēṇa // SurSuCa.12

āgamma taō turiyaṁ ahiṭṭhiō tēṇa kuñjarō sahasā
vicchōlintō lōyaṁ vēgēṇa pahāviō tēṇa // SurSuCa.13

vaḍapāyavasāhālaggaṇēṇa naravara! tumammi uttariē
gayaṇēṇa samuppaïō tēṇēva ahiṭṭhiō hatthī // SurSuCa.14

maṇisañjuyadēvikarapahāraparivihuriō gayaṁ mōttuṁ
jaṇaṇīsamayaṁ marihī gayaṇāō nivaḍiō vaïrī // SurSuCa.15

iya cintēntō naravara! kayakiccō sō surō gaō ṭhāṇaṁ
dēvīvi kuñjaragayā paḍiyā gayaṇāō saratīrē // SurSuCa.16

[yugmam]
uttariūṇa ya tattō miliyā siridattasatthavāhassa
caliyā satthēṇa samaṁ kusagganayarammi naranāha! // SurSuCa.17


[p. 594]
satthavilōvē jāē aḍavīpaḍiyāē tattha dēvīē
jāō puttō diṭṭhō kaōvaōgēṇa dēvēṇa // SurSuCa.18

aha puṇaravi sō dēvō vaïraṁ sariūṇa nigghiṇasahāvō
sampattō vēgēṇaṁ dēvīpāsammi gururōsō // SurSuCa.19

niuṇaṁ jōyantēṇavi pabhūyakālāō pāva! diṭṭhō si
kāhāmi vaïraantaṁ aṇuhava duvvihiyaphalamiṇhiṁ // SurSuCa.20

ēvaṁ bhaṇamāṇēṇaṁ pasuttakamalāvaīē aṅkāō
naravara! sō tuha puttō hariō surakālabāṇēṇa // SurSuCa.21

gahiūṇa ya taṁ bālaṁ cintēi surō kiliṭṭhapariṇāmō
mārēmi imaṁ sattuṁ iṇhiṁ maliūṇa hatthēhiṁ // SurSuCa.22

khaṇḍāṇi ahaṁ kāuṁ karēmi kiṁvā disābaliṁ ahavā
acchōḍēmi silāē tilaṁ tilaṁ kiṁ nu chindāmi? // SurSuCa.23


[p. 595]
ēvaṁ hi kaē ahavā na hōjja viyaṇā pabhūyakālīyā
maraṇāu takkhaṇēṇaṁ imassa avvattacittassa // SurSuCa.24

tā gantūṇaṁ katthavi muñcāmi amāṇūsammi ṭhāṇammi
taṇhāchuhābhibhūō marihī sayamēva dukkhēṇa // SurSuCa.25

iya cintiūṇa mukkō vēyaḍḍhasilāyalammi viyaṇammi
sō tuha puttō naravara! surōvi pattō niyaṁ ṭhāṇaṁ // SurSuCa.26

naravara! acchaü ēyaṁ kahēmi annaṁ kahantaraṁ tāva
īsāṇāō caviō vijjuppahō ēttha vēyaḍ̣dhē // SurSuCa.27

dakkhiṇasẹ̄dhīi purē ramaṇīē rayaṇasañcaē pavarē
pavaṇagaïkhayaraputtō uvavannō baülavaïyāē // SurSuCa.28

nāmēṇa cittavēgō ēttō dēvīvi candarēhā sā
caviūṇa ya uppannā nayarē sirikuñjarāvattē // SurSuCa.29


[p. 596]
khayarassa amiyagaïṇō piyāi bhajjāi cittamālāē
aïvallahā u dhūyā nāmēṇaṁ kaṇagamālatti // SurSuCa.30

[catasr̥bhiḥ kalāpakam]
ēttō ya puvvabhaṇiō sulōyaṇāiṇa āsi jō māyā
vasudattō nāmēṇaṁ sōvi hu bhamiūṇa saṁsārē // SurSuCa.31

uppannō vēyaḍ̣dhē gaṅgāvattammi khayararāyassa
sirigandhavāhaṇassa u puttō mayaṇāvalīē ō // SurSuCa.32

nahavāhaṇotti nāmaṁ variyā aha tassa kaṇagamālā sā
hariūṇa ya pariṇīyā chalēṇa sā cittavēgēṇa // SurSuCa.33

[tisr̥bhiḥ viśēṣakam]
nahavāhaṇēṇa baddhō sō khayarō nāgiṇīi vijjāē
āṇīyā niranayarē vilavantī kaṇagamālāvi // SurSuCa.34

pariyāyantarapattaṁ aṇicchamāṇimpi icchaē ramiuṁ
bhagiṇimpi piccha naravara! ēsō annāṇadōsēṇa // SurSuCa.35


[p. 597]
iya naravara! saṁsārē annāṇandhēhiṁ ēttha jīvēhiṁ
bhagiṇīvi ahilasijjaï dhūyā suṇhā va jaṇaṇī vā // SurSuCa.36

bhagiṇīvi hōi bhajjā, piyāvi puttō, suyāvi jaṇaṇitti
bhajjāvi jattha māyā dhiratthu saṁsāravāsassa // SurSuCa.37

ēyaṁ ca tujjha naravara! dhaṇadēvēṇēva sāhiyaṁ puvvaṁ
sahasā surēṇaṁ puṇaravi uvaṇīyā cittavēgassa // SurSuCa.38

bahuvihavijjāhiṁ samaṁ jāō khayarāhivō taō ēsō
bhuñjaï daïyāē samaṁ vēyaḍ̣dhē tattha visayasuhaṁ // SurSuCa.39

candajjuṇōvi dēvō caïūṇaṁ uttarāē sẹ̄dhīē
nayarammi caramacañcē cittagaī nāma uvavannō // SurSuCa.40

candappahāvi dēvī jāyā ya piyaṅgumañjarī tassa
bhajjā sō tīi samaṁ bhuñjaï māṇussaē mōē // SurSuCa.41


[p. 598]
tassa ya uttarasẹ̄dhī samayaṁ vijjāhiṁ cittavēgēṇa
dinnā siṇēhasāraṁ iya tē acchanti vēyaḍ̣dhē // SurSuCa.42

puvvabhavabbhāsāō siṇēhasārāṇa tāṇa dōṇhampi
vōlīṇō bahukālō visayasuhaṁ aṇuhavantāṇaṁ // SurSuCa.43

aha annayā kayāī sahiō daïyāē kaṇagamālāē
khayarō sa cittavēgō aṭṭhāvayavandaō caliō // SurSuCa.44

bharahanarēsarakāriyajiṇindapaḍimāō tattha bhattīē
vandittu paḍiniyattō piccaï taṁ bālayaṁ tattha // SurSuCa.45

vēyaḍḍhavaṇaniuñjaṁ ujjōyantaṁ sadēhadittīē
galabaddhaaṅgulīyagavihūsiyaṁ lōyaṇāṇanda // SurSuCa.46

daṭṭhūṇa aṅgulīyaganivēsiyaṁ taṁ maṇiṁ sa vimhaïō
bhaṇaï ya piē! sa ēsō divvamaṇī suravaradinnō // SurSuCa.47


[p. 599]
jassa pabhāvāu tayā bhuyaṅgaparivẹ̄dhiōvi na maō haṁ
tā kēṇa ēsa baddhō imasma bālasma galayammi? // SurSuCa.48

ahavā rakkhāhēuṁ nūṇaṁ jaṇaṇīē jāyamittassa
baddhō havējja tattō kēṇavi hariūṇa iha mukkō // SurSuCa.49

tā gēṇha piē! ēyaṁ hōu aputtāē ēsa tuha puttō
sōcciya nūṇaṁ hōhī surajīvō ēsa uppannō // SurSuCa.50

gahiūṇa tayaṁ naranāha! dōvi pattāiṁ niyayanayarammi
kāuṁ vaddhāvaṇiyaṁ payāsiyaṁ sayalalōyassa // SurSuCa.51

jāō u kaṇagamālāi guttagabbhāi sampayaṁ puttō
uciyasamayammi vihiyaṁ nāmaṁ sē mayarakēutti // SurSuCa.52

vijjāharindabhavaṇē ēvaṁ vaḍḍhaï narinda! tuha puttō
ēttō ya tassa dēvī sayampabhā dēvalōgāō // SurSuCa.53


[p. 600]
caïūṇa samuppannā ēsā surasandarī mahārāya!
aha kamasō vaḍḍhantī ēsāvi hu jōvvaṇaṁ pattā // SurSuCa.54

[yugmam]
hariūṇa jēṇa nīyā taïyā khayarēṇa rayaṇadīvaṁmi
sō ya sulōyaṇajammē haridattō āsi sē jaṇaō // SurSuCa.55

iya piccha viruvattaṁ bhavassa dukkhāgarassa naranāha!
icchaï bhōē bhōttuṁ jaṇaō dhūyāē saha jattha // SurSuCa.56

kāuṁ pisāyarūvaṁ tēṇēva surēṇa kālabāṇēṇa
avahariuṁ vijjāō chụ̄dhō jalahimmi tuha puttō // SurSuCa.57

surasundarimpi tattō jāyapaōsō sa jāva gayaṇēṇa
avaharaï tāva naravara! sañjāō cavaṇasamaō sē // SurSuCa.58

tassa ya cuyassa ēsā paḍiyā gayaṇāō ēttha ujjāṇē
dhaṇadēvajāṇavattaṁ pattaṁ puṇa tujjha taṇaēṇa // SurSuCa.59


[p. 601]
jāyammi jāṇabhaṅgē pāviyaphalahō samuddamajjhammi
diṭṭhō piyaṁvayāē aha nīō tēṇa saṭṭhāṇaṁ // SurSuCa.60

taṁ jaṁ tumaē puṭṭhaṁ taṁ ēyaṁ sāhiyaṁ naravarinda!
milihī puṇa ajjēva ya viyālasamayammi sō tujjha // SurSuCa.61

sōūṇa sūrivayaṇaṁ rāyā surasundarī ya dēvī ya
pattā ya gurupamōyaṁ parisā savvāvi saṁviggā // SurSuCa.62

tattō rannā bhaṇiyaṁ jāva ya puttēṇa saṅgamō tāva
kāhāmi taō sahalaṁ maṇuyattaṁ tuha pāsammi // SurSuCa.63

ētthantarammi paṇamiya dhaṇadēvō bhaṇaï suppaïṭṭhaguruṁ
taïyā pallībhaṅgē jāē ghōrammi saṅgāmē // SurSuCa.64

kaṇagavaīi balēṇaṁ haēsu naṭṭhēsu bhillasuhaḍēsu
kiṁ jāyaṁ tumhāṇaṁ kahavā samaṇattaṇaṁ pattaṁ? // SurSuCa.65


[p. 602]
bhaṇiyaṁ guruṇā nisuṇasu taïyā samaraṅgaṇammi jujjhantō
saraniyaravarisavihuriyadēhō paḍiō dharāvaṭṭhē // SurSuCa.66

diṭṭhō ya taṁ paēsaṁ samāgaēṇaṁ sucittavēgēṇaṁ
khayarēṇa tēṇa nīō siṇēhasārēṇa vēyaḍ̣dhē // SurSuCa.67

vihiō ya takkhaṇaṁ ciya ōsahisāmatthaō ahaṁ sattha
dinnā ya pavaravijjā puvvuvagāraṁ sarantēṇa // SurSuCa.68

pannattīnāmēṇaṁ vihiṇā sā sāhiyā maē tattha
tattō samāgaō haṁ siddhatthapurammi khayarajuō // SurSuCa.69

kaṇagavaīi samēyaṁ surahaṁ niddhāḍiūṇa dēsāō
siddhatthapurē jāō rāyā haṁ tāhi dhaṇadēva! // SurSuCa.70

parivāliūṇa rajjaṁ kaïvi hu varisāṇa kōḍikōḍīō
ahisiñciūṇa rajjē jayasēṇaṁ niyayaputtamahaṁ // SurSuCa.71


[p. 603]
dhaṇavāhaṇakēvaliṇō payamūlē jāyativvasaṁvēgō
pavvaïō saha pañcahiṁ saēhiṁ vararāyaüttāṇaṁ // SurSuCa.72

[yugmam]
abbhasiyasāhukiriō jāō kamasō ya bārasaṅgaviū
dhaṇavāhaṇakēvaliṇā ahisittō tāhi sūripaē // SurSuCa.73

kāūṇa ya sēlēsiṁ khaviuṁ cattāri sēsakammāiṁ
sō amha guru pattō nivvāṇaṁ bhadda! dhaṇadēva! // SurSuCa.74

iya supaïṭṭhasūrī jāva ya parikahaï niyayavuttantaṁ
tāvaya gayaṇāhintō ēgō khayarō samōinnō // SurSuCa.75

kayasūripaṇāmēṇaṁ bhaṇiyaṁ aha tēṇa viṇayapaṇaēṇa
vēyaḍ̣dhāō vaddhāvaō ahaṁ āgaō tumha // SurSuCa.76

saṁsiddhasayalavijjō pavvaïumaṇēṇa cittavēgēṇa
ahisittō niyayapaē tumha suō mayarakēutti // SurSuCa.77


[p. 604]
sō khayaravindasahiō tumhāṇaṁ pāyavandaō ēhī
iya nayarē ajjēva ya iya tumha piyaṁ nivēēmi // SurSuCa.78

tavvayaṇaṁ sōūṇaṁ harisavasūsasiyarōmakūvēṇa
dinnaṁ aṅgavilaggaṁ pabhūyadavvaṁ ca sē rannā // SurSuCa.79

āṇandiyā dēvī ōyāraṇayaṁ karēi khayarassa
aṅgammi amāyantaṁ harisaṁ surasundarī pattā // SurSuCa.80

paṇamiya sūriṁ rāyā puraṁ paviṭṭhō sapariyaṇō tāhē
āṇavēi kuṭṭavālē sigghaṁ nayaraṁ visōhēha // SurSuCa.81

avaṇīya kayavarāō sigghaṁ sāravaha sayalasaraṇīō
mayaṇāhikuṅkumummīsiēṇaṁ nīrēṇa siñcēha // SurSuCa.82

viraēha sarasatāmarasamīsakusumōvayāramaṇavajjaṁ
pacchāiyagayaṇāō karēha varahaṭṭasōhāō // SurSuCa.83


[p. 605]
païmandiraṁ ca bandhaha vandaṇālāō viviharūvāō
dhavalaharamāliyāō vicittavannēhiṁ bhūsēha // SurSuCa.84

nimmalajalapaṇḍipunnē kañcaṇakalasē ṭhavēha dārēsu
ubbhēha vēñjayantīō bhavaṇadārēsu vivihāō // SurSuCa.85

varaphullatōraṇāiṁ mañcāiṁ karēha ēyamaggammi
gōrōyaṇasiddhatthayaduvvājuyasōtthiyālihaṇaṁ // SurSuCa.86

annaṁ ca ēvamāī karēha kārēha paüralōēṇa
iya tē rannā bhaṇiyā savisēsaṁ kariumāḍhattā // SurSuCa.87

halluttāvalapaürē iō taō sañcarantabhiccayaṇē
antēurammi rannō piyaṁvayā jhatti sampattā // SurSuCa.88

surasundarīi diṭṭhā uvagụ̄dhā harisanibbharaṅgīē
dinnāsaṇōvaviṭṭhā aha puṭṭhā puvvavuttanttaṁ // SurSuCa.89


[p. 606]
bhaṇiyaṁ piyaṁvayāē atthi tumaṁ tāva tēṇa ukkhittā
vēyālēṇa ahaṁ puya paḍiyā mucchāi bhūmīē // SurSuCa.90

tattō khaṇantarāō mucchāviramammi sōgasantattā
hā! kattha gayā bhagiṇī kīsa na sō āgaō bhāyā? // SurSuCa.91

nūṇaṁ tēṇa pisāēṇa hōjja vihiyaṁ asōhaṇaṁ kimpi
ēmāi cintayantī gavēsiuṁ tāhi laggā haṁ // SurSuCa.92

aha tattha rayaṇadīvē samantaō hiṇḍiūṇa gayaṇatthā
bhamiyā lavaṇasuddē palōyayantī tumaṁ bahuhā // SurSuCa.93

phalayavilaggō diṭṭhō samuddamajjhammi vīinivahēṇa
tōlijjamāṇadēhō aha bhāyā mayarakēutti // SurSuCa.94

ukkhiviūṇa tattō nīō jiṇamandirammi aha tammi
puṭṭhō ya kaha ṇu paḍiō samuddamajjhammi, aha tēṇa // SurSuCa.95


[p. 607]
vēyāladaṁsaṇāī vijjācchēyāisayalavuttantō
kahiō aha maha tēṇavi bhaṇiyaṁ surasundarī kattha? // SurSuCa.96

bhaṇiyaṁ maēvi bhāōya pisāyarūvēṇa sāvi avahariyā
iya sōuṁ gurumōggarahaüvva sō mucchiō sahasā // SurSuCa.97

pāsaṭṭhiyakhayarēhiṁ sīyalapavaṇāikaraṇaō bahuhā
satthīkaōvi kumarō mucchijja jāhiṁ puṇaruttaṁ // SurSuCa.98

tāhē gantuṁ tāyassa sāhiō nahayarēhiṁ vuttantō
taṁ sōuṁ gurusōgō tāōvi samāgaō tattha // SurSuCa.99

kahakahavi hu saṇṭhaviuṁ nīō vēyaḍḍhapavvaē kumarō
bahavē khayarakumārā āṇattā tāhi tāēṇa // SurSuCa.100

[yugmam]
chakkhaṇḍabharahamajjhē gāmāgarapaṭṭaṇēsu bhamiūṇaṁ
surasundarivuttantaṁ āṇēha jahaṭṭhiyaṁ sigghaṁ // SurSuCa.101


[p. 608]
iya bhaṇiuṁ paṭṭhaviyā bahavē vijjāharā ō tāēṇa
kumarōvi viṇōijjaï tāyādēsāu mittēhiṁ // SurSuCa.102

piyavirahasōyasampīḍiyassa kumarassa kaïvi divasāṇi
vaccanti jāva tāva ya annammi diṇammi tattha purē // SurSuCa.103

sampattō caünāṇī cāraṇasamaṇō duvālasaṅgaviū
damaghōsō nāmēṇaṁ sahasambavaṇē samōsariō // SurSuCa.104

[yugmam]
tassa ya vandaṇahēuṁ viṇiggaō kumarasañjuō tāō
vandittā uvaviṭṭhō mahivaṭṭhē pariyaṇasamēō // SurSuCa.105

saṁsārarunda sāyaruttāraṇajāṇavattasaṅkāsō
muṇiṇāvi tēsiṁ dhammō aṇavajjō kahiumāḍhattō // SurSuCa.106

sārīramāṇasāṇaṁ dukkhāṇaṁ khayaṁ samicchamāṇēhiṁ
jīvāṇa abhayadāṇaṁ maṇavaïkāēhiṁ kāyavvaṁ // SurSuCa.107


[p. 609]
jaramaraṇadukkhapaüraṁ saṁsāraṁ tē taranti līlāē
saccamaṇavajjavayaṇaṁ sayāvi bhāsanti jē jīvā // SurSuCa.108

dōgaccavāhijaramaraṇasōyapiyavippaōgavasaṇāiṁ
jāyanti na jīvāṇaṁ jē ō adinnaṁ na giṇhanti // SurSuCa.109

vajjanti jē abambhaṁ jīva maṇavayaṇakāyajōgēhiṁ
niddhūyasayalakammā vayanti tē sāsayaṁ ṭhāṇaṁ // SurSuCa.110

dhammōvagaraṇavajjaṁ pariggahaṁ jē kayāi na dharēnti
tē bhavajalahiṁ tariūṇaṁ janti ayarāmaṇaṁ ṭhāṇaṁ // SurSuCa.111

ēmāisamaṇadhammē kahiē samaṇēṇa jiṇavaruddiṭṭhē
patthāvaṁ nāūṇaṁ kumarēṇa muṇī imaṁ puṭṭhō // SurSuCa.112

bhayavaṁ! vijjācchēō kīsa kaō majjha tēṇa dēvēṇa?
muṇiṇāvi vaïrakāraṇamakkhāyaṁ tassa nīsēsaṁ // SurSuCa.113


[p. 610]
taṁ muṇivayaṇaṁ sōuṁ uppannaṁ mayarakēukumarassa
jāīsaraṇaṁ sahasā īhāpōhaṁ karintassa // SurSuCa.114

sariūṇa ya puvvabhavaṁ bhaṇiyaṁ kumarēṇa ēvamēyanti
hariūṇa kattha mukkā bhayavaṁ! surasundarī tēṇa? // SurSuCa.115

tattō muṇiṇā bhaṇiyaṁ cuyassa dēvassa tassa hatthāō
gayaṇāō nivaḍiyā sā paḍiyā kusumāyarujjāṇē // SurSuCa.116

hatthiṇapurammi acchaï sampaï sā tujjha kumara! jaṇaṇīē
kamalāvaīi pāsē tattō kumarēṇa vajjariyaṁ // SurSuCa.117

kiṁ maha na hōi jaṇaō ēsō jaṇaṇīva kaṇagamālatti
tattō muṇiṇā siṭṭhō surāvahārāivuttantō // SurSuCa.118

aha cittavēgarannā bhaṇiyaṁ muṇivayaṇabhāviyamaṇēṇa
kiṁ kumara! taṁ na sumarisi jaṁ taïyā dēvabhāvammi // SurSuCa.119


[p. 611]
tumaē ciya maha siṭṭhaṁ avahariō puvvavēriyasurēṇa
tō cittavēgakhayarāhivassa gēhammi vaḍ̣dhihisi? // SurSuCa.120

ēyaṁ taṁ sañjāyaṁ tā puṇaravi putta! tāō vijjāō
sāhēsu, cayasu sōgaṁ niyayapaē jēṇa ṭhāvēmi // SurSuCa.121

mōttūṇa visayasaṅgaṁ bhavabhamaṇubbhantamāṇasā amhē
icchāmō pavvajjaṁ niravajjaṁ sampayaṁ kāuṁ // SurSuCa.122

iya surasundari! jāva ya tāō vajjaraï tāva sahasatti
damaghōsavandaṇatthaṁ dharaṇindō āgaō tattha // SurSuCa.123

daṭhṭhūṇamayarakēuṁ suiraṁ nijjhāiūṇa vajjaraï
jāṇasi kumāra! sō haṁ puvvabhavē āsi tuha jaṇaō // SurSuCa.124

bhīmarahō nāmēṇaṁ majjha ya aïvallahō tumaṁ āsi
kusumāvalisambhūō kaṇagarahō nāma puttotti // SurSuCa.125


[p. 612]
sañjāē ummāē sabhāriyāē tumammi nīsariē
niuṇaṁ gavēsiōvi hu jāhē sampāviō na tumaṁ // SurSuCa.126

tāhē tuha lahubhāyaṁ vajjarahaṁ ṭhāviūṇaṁ rajjammi
vēraggabhāviyamaṇō pavvaïō gurusamīvammi // SurSuCa.127

[yugmam]
kāūṇaṁ pavvajjaṁ sōhammē suravarō ahaṁ jāō
sattapaliōvamāū tattō caïūṇa iha bharahē // SurSuCa.128

campāē puravarīē rannō dahivāhaṇassa bhajjāē
kusumasirīē gabbhē uvavannō dāragattāē // SurSuCa.129

[yugmam]
jāō ya uciyasamaē nāmaṁ ca kayaṁ pahaṅkarō majjha
ētthantarami nihaō majjapasattō piyā majjha // SurSuCa.130

rajjāhilāsivimalēṇa mantiṇā 'hiṭṭhiyaṁ sayaṁ rajjaṁ
naṭṭhā bhaēṇa jaṇaṇī timāsajāyaṁ mamaṁ ghittuṁ // SurSuCa.131

[yugmam]

[p. 613]
pattā vijayapurammī rannō saṅkhassa bhāuṇō pāsē
jōvvamapattō ya ahaṁ saṅkhēṇa samaṁ gaō tattha // SurSuCa.132

kāūṇa ya saṅgāmaṁ vimalaṁ haṇiūṇa samaramajjhammi
campāē niyarajjē jāō rāyā ahaṁ tāhē // SurSuCa.133

vimalataṇayāvi naṭṭhā gantuṁ nayarammi hatthisīsammi
ōlaggiuṁ payattā jiyasattuṁ nāma naranāhaṁ // SurSuCa.134

balagavviō ya ahayaṁ samayaṁ hatthīhiṁ tattha khēllāmi
tēṇa ya majjha pasiddhī jāyā savvēsu dēsēsu // SurSuCa.135

natthi pahaṅkaratullō mahābalō ēttha bharahakhittammi
ruṭṭhaṁ mattagaïndaṁ dharēi jō ēgabāhāē // SurSuCa.136

rajjaṁ pabhūyakālaṁ ahampi campāi tattha kāūṇaṁ
sugurusamīvē buddhō rajjē ṭhaviūṇa niyaputtaṁ // SurSuCa.137

[yugmam]

[p. 614]
jāō samaṇō tattō abhiggahō ērisō maē gahiō
gurumūlē jājīvaṁ māsaṁ māsāu bhōttavvaṁ // SurSuCa.138

aha annayā kayāivi viharantō hatthisīsaē pattō
pāraṇadiṇē paviṭṭhō bhikkhaṭṭhā tattha nayarammi // SurSuCa.139

aha dittasaṇḍapaḍipēlliō ahaṁ nivaḍiō dharāvaṭṭhē
hasiō vimalassa suēhiṁ pāvakammēhiṁ puṇaruttaṁ // SurSuCa.140

taṁ katthaṁ balaṁ sampaï gaïndapaḍipēlliṇēkkarasiyaṁ tē?
iya bhaṇamāṇā tāhē hantuṁ uddhāiyā savvē // SurSuCa.141

piivēraṁ sumarantā samāgayā laüḍapattharavihatthā
daṭṭhūṇa ya tē kuviō ahampi annāṇadōsēṇa // SurSuCa.142

ghēttūṇa khambhamēgaṁ tattō uddhāiō iya bhaṇantō
rē! rē! sīhassa balaṁ khaṇḍijjaï kiṁ siyālēhiṁ? // SurSuCa.143


[p. 615]
jaïvi ahaṁ kisadēhō tahavi hu gammō na tumha tā hōha
khaṇamēgaṁ saṁmuhayā piumaggaṁ jēṇa pēsēmi // SurSuCa.144

hayamahiē tē kāuṁ pacchāyāvāō aṇasaṇaṁ kāuṁ
lajjāē duccariyaṁ na ya taṁ siṭṭhaṁ gurujaṇassa // SurSuCa.145

tattō appaḍikkantō khaṇḍiyacaraṇō maō taō kumara!
uvavannō dharaṇindō sampaï sō haṁ ihāyāō // SurSuCa.146

tā mā kuṇasu visāyaṁ maē vidinnāō tujjha sijjhantu
pannattimāiyāō asāhiyāōvi vijjāō // SurSuCa.147

iya tavvayaṇaṁ sōuṁ mahāpasāutti jampiuṁ kumarō
karakaramalamaülasōhō paḍiō dharaṇindapāēsu // SurSuCa.148

nahayarasandōhasamanniēṇa tāēṇa kayamahāmahimō
dharaṇindō sampattō saṭṭhāṇaṁ pariyaṇasamēō // SurSuCa.149


[p. 616]
vijjāharasahiēṇaṁ mahāvibhūīi cittavēgēṇa
ahisittō niyayapaē kumarō taha cittagaïṇāvi // SurSuCa.150

aha khayaracakkavaṭṭī jāō vēyaḍḍhapavvaē ēsō
sayalakhayarēhiṁ tattō dinnāō niyayadhūyāō // SurSuCa.151

tō bhaṇaï mayarakēū na tāva pariṇēmi annakannāō
jāva na sā pariṇīyā dhūyā naravāhaṇanivassa // SurSuCa.152

tō bhaṇaï bhāṇuvēgō iṇhiṁ gantuṁ kusagganayarammi
naravāhaṇaṁ vimaggiya varēmi surasundari tumha // SurSuCa.153

tō bhaṇaï mayarakēū ēvaṁ sigghaṁ karēsu, amhēvi
tāyāṇunnaṁ ghēttuṁ gacchāmō hatthiṇapurammi // SurSuCa.154

vandāmō payajuyalaṁ adiṭṭhapuvvāṇa jaṇaṇijaṇayāṇaṁ
iya bhaṇiē uppaïō gayaṇēṇaṁ bhāṇuvēgō sō // SurSuCa.155


[p. 617]
aha mayarakēu-rāyā bhaṇiyō tāēṇa putta! ajjēva
kijjaü vigāla-samaē sōhaṇa-vēlā-muhuttammi // SurSuCa.156

jaṇāṇi-jaṇāyāṇa daṁsaṇamiya bhaṇiē sayalakhayaraniyarēṇa
aha kāuṁ pāraddhā takkhaṇamāgamaṇa-sāmaggī // SurSuCa.157

[yugmam]
ētthantarammi ahamavi tāyaṁ āpucchiūṇa vēgēṇa
surasundari! tuha pāsē paütti-kahaṇatthamāyāyā // SurSuCa.158

ēvaṁ piyaṁvayāē vayaṇaṁ sōūṇa dāsa-cēḍīhiṁ
gantuṁ rannō siṭṭhaṁ aha rāyā harisa-paḍihatthō // SurSuCa.159

varagīyavihiyavāiyaravēṇa varavilayanaṭṭajuttēṇaṁ
kayavivihakōuēhiṁ ya jaṇayantō paüra-saṅkhōhaṁ // SurSuCa.160

nīhariō nayarāō caüraṅgabalēṇa gayavarārụ̄dhō
savvāē vibhūīē antōgaïyāē taṇayassa // SurSuCa.161


[p. 618]
vijjāharasēnnampi hu ummiṭṭaṁ tāva gayaṇamaggammi
dhaya-chatta-cindha-paüraṁ-nāṇaviha-vāhaṇārūḍhaṁ // SurSuCa.162

tanmajjhē ya vimāṇaṁ puraō dhāvantakhayarasaṅghāyaṁ
maṇi-maya-khambha-saṇāhaṁ vicittavararūvayāinnaṁ // SurSuCa.163

khayarēsamayarakēū puraō daṭṭhūṇa naravaïṁ sahasā
avayariuṁ gayaṇāō paḍiō pāēsu jaṇayassa // SurSuCa.164

aha amarakēu rāyā taṇayaṁ āliṅgiūṇa sasiṇēhaṁ
āṇanda-bāha-salilaṁ muñcantō cumbaï sirammi // SurSuCa.165

sambhāsiūṇa savvaṁ jahārihaṁ pūiūṇa khayara-varē
aha nayarammi paviṭṭō thuvvantō māgaha-saēhiṁ // SurSuCa.166

kayamaṅgalōvayārō pavēsiō niyayamandirē rannā
sēsakhayarāṇa dinnā jahōciyaṁ pavara-āvāsā // SurSuCa.167


[p. 619]
kaïvaya-khayara samēō nīō antēurammi nara-vaïṇā
suyadaṁsaṇūsūyāē paḍiō jaṇaṇīi calaṇēsu // SurSuCa.168

kōmalakarēhiṁ ghēttuṁ nivēsiō tīi niyayaücchaṅgē
āliṅgiō ya bahusō ya cumbiō uttimaṅgammi // SurSuCa.169

āṇanda-vāha-salilaṁ muñcanti bhaṇaï vajjaghaḍiyaṁ tē
jaṇaṇīi putta! hiyayaṁ jīvaï jā tujjha virahammi // SurSuCa.170

tō bhaṇaï mayarakēu kiṁ kīraï amba! viviha-laliyassa
vihiṇō paravvasāṇaṁ jāyaï jaṁ ērisaṁ dukkhaṁ // SurSuCa.171

parithūla-muttiyāvali-vihiya-caükkammi tāhi ṭhaviūṇa
siṁhāsaṇamaṇavajjaṁ maṇi-rayaṇa-pahāhiṁ vicchuriyaṁ // SurSuCa.172

tatthūvaviṭṭhassa taō maṅgallāiṁ kayāiṁ taṇayassa
dēvīē suya-saṅgama-harisa-vasubbhinna-pulayāē // SurSuCa.173


[p. 620]
taṁ kimpi āsi taïyā tēsiṁ taṇayassa saṅgamē sōkkhaṁ
kahiṁupiṁ jaṁ na tīraï saṅkāsaṁ muttisōkkhēṇa // SurSuCa.174

ittō ya kusaggapurē gantūṇaṁ bhāṇuvēga-khayarēṇa
naravāhaṇassa rannō siṭṭhō savvōvi vuttantā // SurSuCa.175

naravāhaṇēṇa bhaṇiyaṁ ēya-nimittaṁ surakkhiyā ēsā
maggantāṇavi puvviṁ na ya dinnā anna-rāīṇa // SurSuCa.176

tīē jamma-diṇēcciyaṁ āiṭṭhaṁ āsi divva-nāṇīhi
ēsā kannā hōhī vijjāhara-cakkiṇō bhajjā // SurSuCa.177

santtujaya-ruddhassiha maha dinnaṁ jēṇa jīviyaṁ taïyā
surasundarīvi dinnā tassa maē kimiha pucchāē? // SurSuCa.178

vāhariō jōisiō bhaṇiō nīsēsa-dōsa-parisuddhaṁ
vīvāhalaggadivasaṁ sāhēsu nirūviūṇamha // SurSuCa.179


[p. 621]
tēṇavi bhaṇiyaṁ nara-vara! iō diṇāō taïjja divasammi
aïsōhaṇaṁ tu laggaṁ rayaṇīē carimajāmammi // SurSuCa.180

ērisa-guṇa-sañjuttaṁ annaṁ laggaṁ na labbhaē sigghaṁ
rannāvi taō bhaṇiyaṁ āsannamiṇaṁ tu kahamēttha // SurSuCa.181

sakkijjaï nīsēsā kāuṁ vīvāhakaraṇasāmaggī
tō bhāṇuvēga! sahasu kō kīraï iha uvāutti? // SurSuCa.182

aha tēṇavi paḍibhaṇiyaṁ gammaü naranāha! hatthiṇapurammi
tattha ya sampattāṇaṁ savvampi hu sundaraṁ hōhī? // SurSuCa.183

aha bhāṇuvēga - vihiē divva-vimāṇammi pariyaṇasamēō
takkāluciyaṁ ghittuṁ sayalaṁ vīvāhaüvagaraṇaṁ // SurSuCa.184

hatthiṇapurammi pattō ēttō cittagaïcittavēgāvi
vijjāharōha-sahiyā pattā vinnāyavuttantā // SurSuCa.185


[p. 622]
aha amarakēū rāyā tēsiṁ kāūṇa sayala-paḍivattiṁ
bahukhajjapijjajuttaṁ kāraï vīvāha-sāmaggiṁ // SurSuCa.186

niya-kula-kamāgaēṇaṁ vihiṇā pattammi laggadiyahammi
āṇandiyapaüra-jaṇaṁ naccantavilāsiṇisaṇāhaṁ // SurSuCa.187

vajjanta-vajja-āujja-gahira-saṁsadda-pūriya-diyantaṁ
vattaṁ pāṇi-ggahaṇaṁ mahāvibhūīē aha tēsiṁ // SurSuCa.188

samuciyapaḍivattīē khayarā saṁmāṇiyā narindēṇa
dinnaṁ ca mahā-dāṇaṁ paürāī bhōjiō lōō // SurSuCa.189

jiṇa-mandirēsu vihiyā mahimā paramāyarēṇa savvēsu
jiṇa paḍimāṇaṁ vatthāēhiṁ viviyā mahā-pūyā // SurSuCa.190

vara-vattha-patta-kambala-asaṇāīēhiṁ samaṇasaṅghōvi
savvōvāhi-visuddhēhiṁ pūiō paramabhattīē // SurSuCa.191


[p. 623]
gaya-turaya-pavara-sandaṇa-gāmāgara-nagara-paṭṭaṇāīyaṁ
dinnaṁ sāmantāṇaṁ jahōciyaṁ tattha naravaïṇā // SurSuCa.192

aha annādiṇē rāyā mahāvibhūīi pariyaṇasamēō
surissa vandaṇatthaṁ nīhariō khayarasañjuttō // SurSuCa.193

abhivandiūṇa sūriṁ avasēsa-tavassiṇē ya savvēvi
uvaviṭṭhā aha guruṇā kahiō jiṇadēsiō dhammō // SurSuCa.194

aha vandiūṇa sūriṁ dēvī kamalāvaī imaṁ bhaṇaï
bhayavaṁ! annammi bhavē āsi kayaṁ ki maē pāvaṁ? // SurSuCa.195

suyavirahajaṇiyadukkhaṁ jassa vasāō sudussahaṁ pattaṁ?
aha kēvaliṇā bhaṇiyaṁ dēvāṇupiē! nisāmēsu // SurSuCa.196

jō sō 'varakaṅkāē ammaḍa vaṇiotti āsi mē kahiō
maṇḍaṇa-pabhiīṇa piyā acchutta-bhāriyā-sahiō // SurSuCa.197


[p. 624]
sō bhamiūṇa bhavōhaṁ maru-dēsē harisaūya gāmammi
mēharō ajjuṇa nāmō ihēva bharahammi uvavannō // SurSuCa.198

acchuttāvi hu tattō bhamiuṇa bhavēsu viviha-rūvēsu
mahilā ajjuṇagassa u bandhusirī nāma uvavannā // SurSuCa.199

avarōppara piīē kisi--kamma-rayāṇa vaccaē kālō
dōṇhavi dayāparāṇaṁ payaīē taṇu-kasāyāṇāṁ // SurSuCa.200

pattē pāusa-kālē paḍiē aha paṇiyammi paürammi
niya palihaīi dōhivi kisi-kammaṁ kāumāḍhattaṁ // SurSuCa.201

tattha ya ēgō kamalō sagabbha hariṇīē saṅgaō vasaï
palihaïparipērantē caraï taṇaṁ tīi sañjuttō // SurSuCa.202

aha annayā paviṭṭhaṁ khittē daṭṭhūṇa hariṇajuyalaṁ taṁ
ajjuṇaō hakkantō caliō nīsāraṇaṭhṭhāē // SurSuCa.203


[p. 625]
ajjuṇa-bhaēṇa hariṁṇī guru-hārā vēga-dhāviyā sahasā
sañjāya-pasava-samayā viyaṇā-vihalaṅghalā paḍiyā // SurSuCa.204

naṭṭhō sāraṅgōvi hu puṇō puṇō ajjuṇaṁ niruvintō
daïyā-viōga-vihuriya-hiyaō guru-sōya-santattō // SurSuCa.205

karuṇāparēṇa nīyā hariṇīvi hu ajjuṇēṇa niyaṭhāṇaṁ
sīyalajalēṇa sittā mucchā-viramē pasūyā ya // SurSuCa.206

jāyaṁ kōḍḍāvaṇayaṁ hariṇa-silimba tu muddhaḍa-sahāvaṁ
hariṇīi vaṭṭiyaṁ taṁ dinnō ya thaṇō taō tassa // SurSuCa.207

daṭṭhūṇa taṁ suruvaṁ vilāsa-susiṇiddha-nayaṇa-sōhillaṁ
bandhusirīē bhaṇiyaṁ maha hōi khillaṇaṁ ēyaṁ // SurSuCa.208

tattō ya vāma-pāē baddhaṁ taṁ kōmalāi rajjūē
hariṇīvi vigaya-viyaṇā bhaēṇa naṭṭhā tayaṁ mōttuṁ // SurSuCa.209


[p. 626]
miliyā kamalassa taō puṇō puṇō ēi tammi ṭhāṇammi
sisu-nēhāō, na puṇō alliyaï bhaēṇa sā tattha // SurSuCa.210

uvviggamaṇā varaī silimba-nēhēṇa vimaṇa-dummaṇiyā
na caraï taṇaṁ na ya piyaï pāṇiyaṁ bhamaï khijjantī // SurSuCa.211

bīyadiṇēvi hu hariṇiṁ durụdhullanti tahēva daṭṭhūṇaṁ
jāya-karuṇāē mukkō sa silimbō bandhusiriyāē // SurSuCa.212

aha sō bandhaṇa-mukkō gantuṁ māūṇa sabhaya-nēhāē
miliō daṭṭhūṇa tayaṁ sāraṅgī nivvuyā jāyā // SurSuCa.213

majjhima-guṇa-sañjuttō dayāpabhāvāō ajjuṇō tattō
mariūṇa samuppannō ēsō rāyā amarakēū // SurSuCa.214

bandhusirīvi hu tattō nibaddha-maṇuyāuyā mayā pacchā
iha uppannā bhaddē! dēvī kamalāvaī taṁ si // SurSuCa.215


[p. 627]
jāyā ya tumha dōṇhavi puvvabhavabbhāsaō garuya-pīī
jīva-dayā-karaṇāō viulā bhōgā samaṇupattā // SurSuCa.216

kamalō hariṇīē samaṁ viōiō jaṁ ca tattha khaṇamēgaṁ
takkammudayā rannō jāō tumhaṁ saha viōgō // SurSuCa.217

jaṁ ca kaō ēṇīē virahō līvēṇa aṭṭha pāhariō
tattha ya taē nibaddhaṁ kammaṁ suya-viraha-dukkha-phalaṁ // SurSuCa.218

udayāō tassa jāō virahō taṇaēṇa jāya-mēttēṇa
khīṇaṁ ca tayaṁ sampaï aṭṭhahiṁ lakkhēhiṁ varisāṇaṁ // SurSuCa.219

khaṇamitta-sañciyampi hu dēi vivāgaṁ sudīha-kālīyaṁ
suhamasuhaṁ vā kammaṁ bhāva-visēsēṇa jīvāṇa // SurSuCa.220

iya nāūṇa vivāgaṁ pamāya- nivvattiyassa kammassa
dūrēṇa kamma-bandhassa kāraṇaṁ muyaha jattēṇa // SurSuCa.221


[p. 628]
iya guru-vayaṇaṁ sōuṁ parisā savvāvi tattha saṁviggā
dikkhābhimuhī jāyā bhīyā saṁsāra-dukkhāṇa // SurSuCa.222

naravaï-dēvīṇa puṇō visuddha-lēsāhiṁ vaṭṭamāṇāṇa
jāyaṁ jāī-saraṇaṁ īhāpōhaṁ karēntāṇa // SurSuCa.223

sumariya-puvva-bhavāṇaṁ āgaya-saṁvēga-bhāviya-maṇāṇa
caraṇāvaraṇa-khayāō sañjāō caraṇa-pariṇāmō // SurSuCa.224

tattō ya amarakēū puttaṁ ahisiñciūṇa rajjammi
takkāluciyaṁ kāuṁ karaṇijjaṁ tivva-saṁvēgō // SurSuCa.225

aṇusāsiūṇa puttaṁ āpucchittā ya pariyaṇaṁ sayalaṁ
kamalāvaīē sahiō pavvaïō guru-samīvammi // SurSuCa.226

siridēvaṁ niya-puttaṁ kuḍumba-cintāē saṇṭhavēūṇa
rannā saha pavvaïō dhaṇadēvō bhāriyā-sahiō // SurSuCa.227


[p. 629]
khayarōvi cittavēgō cittagaï-ppamuha-khayara-sañjuttō
nivvinna-kāma-bhōgō pavvaïō sūri-pāsammi // SurSuCa.228

khayarīvi kaṇagamālā pavvaïyā sūri-vayaṇa-paḍibuddhā
sahiyā piyaṅgumañjarimāīhiṁ pabhūya-khayarīhiṁ // SurSuCa.229

naravāhaṇōvi rāyā rajjaṁ dāūṇa mayarakēussa
pavvaïō paya-bhūlē kēvaliṇō suppaïṭṭhassa // SurSuCa.230

rannā saha pavvaïyā khayara-narindāṇa dasa sahassāō
kamalāvaï-pamuhāṇaṁ vīsa-sahasāiṁ mahilāṇa // SurSuCa.231

iya tīsa-sahassāiṁ samayaṁ pavvāviyāiṁ kēvaliṇā
saṁnihiya-dēvayāē uvaṇīyaṁ tēsiṁ muṇi-ligaṁ // SurSuCa.232

tā bhaṇaï mayarakēū caraṇaṁ paḍivajjiuṁ asattō mhi
gihi-pāuggaṁ dhammaṁ tā bhayavaṁ! amha sāhēsu // SurSuCa.233


[p. 630]
bhaṇiyaṁ guruṇā nisuṇasu thūlaga-jīvāṇa niravarāhāṇa
nisiranti jē na daṇḍaṁ tēvi hu pāvinti nivvāṇaṁ // SurSuCa.234

thūlamasaccaṁ bhāsaṁ maṇa-vaï-kāēhiṁ jē na kappēnti
sura-maṇuēsara-sōkkhaṁ bhōttūṇa vayanti tē mōkkhaṁ // SurSuCa.235

thūlamadattaṁ vajjanti jē sayā tiviha-karaṇa-jōgēhiṁ
savvatthakkhaya-vittā hōūṇa vayanti tē siddhiṁ // SurSuCa.236

santōsō sa-kalattē ahavā para-dāra-vajjaṇamudāraṁ
kāuṁ suraṅgaṇāō bhōttūṇa vayanti nivvāṇaṁ // SurSuCa.237

icchā-parimāṇaṁ sēviūṇa laddhūṇa viula-riddhīō
dēva-narēsara-bhāvē kamēṇa gacchanti nivvāṇaṁ // SurSuCa.238

ēmāi-vittharēṇaṁ gihi-dhammē sāhiyammi kēvaliṇā
tō bhaṇaï mayarakēū hōmi samatthō imaṁ kāu // SurSuCa.239


[p. 631]
tattō ya guru-samīvē surasundarī-mayarakēu-pamuhēhiṁ
sammatta-rayaṇa-mūlō sāvaga-dhammō-pavannōti // SurSuCa.240

aha cittavēga-pamuhā muṇiṇa sūrissa pāya-mūlammi
gahaṇāsēvaṇa-rūvaṁ sikkhaṁ abbhasiumāḍhattā // SurSuCa.241

kamalāvaï-pamuhāō ajjāō suvvayāi-gaṇiṇīē
pāsammi sāhu-kiriyaṁ sikkhanti paḍhanti aṅgāiṁ // SurSuCa.242

chaṭṭhaṭṭhama-dasama-duvālasāiṁ vivihaṁ tavaṁ pakuvvanti
viṇayaṁ guruṇa sammaṁ vēyāvaccaṁ ca savvēvi // SurSuCa.243

aha cittavēga-muṇiṇā cōddasa-puvvāiṁ tattha pạdhiyāiṁ
bhinnakkhara-puvvadharō jāō acirēṇa kālēṇa // SurSuCa.244

aha suppaïṭṭha-sūriṁ ṭhaviūṇa cittavēga-muṇiṁ
kaya-aṇasaṇō mahappā nivvāṇamaṇuttaraṁ pattō // SurSuCa.245


[p. 632]
aha cittavēga-sūrī gāmāgara-nagara-maṇḍiyaṁ vasuhaṁ
viharaï-suppaḍibaddhō bōhintō bhaviya-jaṇa-niyaraṁ // SurSuCa.246

ajjāvi kaṇagamālā suvvaya-gaṇiṇīē sagga-pattāē
ahisittā mayahariyā sāhūṇi-gaṇa-bahu-mayā-tattha // SurSuCa.247

bōhintō bhavva-lōyaṁ tava-sūsiya-taṇū catta-nīsēsa-rāgō
sajjhāṇaḍ̣dhō muṇīṇaṁ sa-samaya-vihiṇā sāraṇāī karintō
sūrīsō cittavēgō samaṇa-parivuḍō dēsayantō jaṇāṇaṁ
dhammaṁ titthēsaruttaṁ viharaï vasuhaṁ sañjamujjōya-juttō // SurSuCa.248

sāhu-dhaṇēsara-viraïya-subōha-gāhā-samūha-rammāē
rāgāggi-dōsa-visahara-pasamaṇa-jala-manta-bhūyāē // SurSuCa.249

ēsōvi hu khayarāhiva-cārittāsēvaṇō parisamattō
surasundarī-kahāē pannarasō iha paricchēō // SurSuCa.250



---------------------------------------------------------------------

[p. 633]
[|| ṣōḍaśaḥ paricchēdaḥ]

rāyā vi mayarakēū pariṇittā khayara-dinna-kannāō
dāūṇa naha-yarāṇaṁ jahōciyaṁ gāma-nagarāiṁ // SurSuCa.1

āṇā-niddēsakarē kāumasēsaddha-bharaha-rāyāṇō
nīsēsa-dēsa-visaraṁ vihāya gaya-ḍamara-cōra-bhayaṁ // SurSuCa.2

uttuṅga-dhavala-maṇahara-cēiya-bhavaṇēhiṁ maṇḍiyaṁ kāuṁ
āriya-dēsa-samubbhava-gāmāgara-nagara-sandōhaṁ // SurSuCa.3

kara-bhara-suṅka-vimukkaṁ sāvaya-visaraṁ karittu nīsēsaṁ
ucchāittā savvē jiṇa-sāsaṇa-saṅgha-paḍiṇīē // SurSuCa.4


[p. 634]
akkhaliyaṁ ca vihāraṁ viyarittā muṇi-jaṇassa dēsēsu
sāhaṁmmiya-vacchallē niya-sāmantē niōittā // SurSuCa.5

kāuṁ sattāgārāiṁ vivaha-ruvāiṁ ṭhāṇa-ṭhāṇēsu
dijjanta-jantu-patthiya-samattha-vara-vatthu-satthāiṁ // SurSuCa.6

pālēi rajjamaṇavajja-kajja-paya-pālaṇikka-vāvāraṁ
kaya-duṭṭha-dhaṭṭha-ulluṇṭha-vaṇṭha-kaya-ugga-niggahaṇaṁ // SurSuCa.7

paṇaya-jaṇa-jaṇiya-tōsaṁ vasīkayāsēsa-sattu-santāṇaṁ
āṇandiya-jiya-satthaṁ kaya-suttha-samattha-dugga-pahaṁ // SurSuCa.8

iya mayarakēu-rannō surasundari-pamuha-dēvi-jutassa
dhammattha-kāma-sāraṁ visaya-suhaṁ aṇuhavantassa // SurSuCa.9


[p. 635]
kaïyāvi hu jiṇa-bhavaṇē nimmala-pasaranta-dasa-disi-maūhē
vimala-silā-yala-ghaḍiē bhattīē kārayantassa // SurSuCa.10

annōnna-vanna-kaliē nimmala-maṇi-rayaṇa-hēma-nimmaviē
saṁsāra-jalahi-majjanta-jantu-santaraṇa-bōhitthē // SurSuCa.11

vara-vinnāṇiya-nivahēṇa dinna-bahu-davva-jāya-harisēṇaṁ
kaïyāvi hu jiṇa-bimbē vara-ruvē kārayantassa // SurSuCa.12

āgama-vihiṇā kaya-satta-rakkhaṇaṁ vihiya-saṅgha-vara-pūyaṁ
jiṇa-bimbāṇa païṭṭhaṁ kaïyāvi hu āisantassa // SurSuCa.13

ghaṇasāra-sāra-gōsīsa-mīsa-hariyandaṇāi-davvēhiṁ
kuṇamāṇassa kayāivi jiṇinda-paḍimā-samālabhaṇaṁ // SurSuCa.14

nisiranta-bahala-parimala-dasaddha-vannēṇa kusuma-niyarēṇa
kaïyāvi bahu-viyappaṁ jiṇa-pūyaṁ virayamāṇassa // SurSuCa.15


[p. 636]
pavara-vara-paṭṭaṇuggaya-aṇaggha-samuhaggha-vasaṇa-sōhillaṁ
ullōcaṁ jiṇa-bhavaṇē kaïyāvi hu kārayantassa // SurSuCa.16

mōiya cārāgāraṁ jiṇinda-vara-mandirēsu sāṇandaṁ
kaïyāvi hu raha-jattaṁ jattēṇa pēcchamāṇassa // SurSuCa.17

jattā-samaya-samāgaya-kiviṇāṇāhāi-dīṇa-lōyassa
vara-variya-viyaraṇāō maṇōrahē pūrayantassa // SurSuCa.18

raha-jattāgaya-sāhammiyāṇa kaïyāvi guru-pamōēṇa
bhōyaṇa-vatthābharaṇāi-dāṇaō tappamāṇassa // SurSuCa.19

antēura-majjha-gayassa viviha-līlā-vilāsa-kaliyāhiṁ
bhajjāhiṁ saha kayāivi suraha-suhaṁ sēvamāṇassa // SurSuCa.20

pattaṭṭha-vara-vilāsiṇi-vihiya-vivihaṅgahāra-sōhillaṁ
kaïyāvi hu vara-gēyaṁ pēkkhaṇayaṁ pēkkhamāṇassa // SurSuCa.21


[p. 637]
annampi ēvamāiṁ visiṭṭha-lōyassa saṁmayaṁ jaṁ jaṁ
puvva-purisāṇucinnaṁ aviruddhaṁ niyaya-vaṁsassa // SurSuCa.22

niyaya-avatthā-sarisaṁ salāhaṇijjaṁ ca sajjaṇa-jaṇassa
lōyāgamāviruddha aṇucinna puvva-rāīhiṁ // SurSuCa.23

niya-niya kālē savvaṁ taṁ taṁ kamasō pakuvvamāṇassa
suha-sāgarāvagāḍhassa rāiṇō dukkha-rahiyassa // SurSuCa.24

surasundarīē samayaṁ siṇēha-sārassa puvva-lakkhāiṁ
bōlīṇāiṁ kaïvi hu jiṇa-sāsaṇa-bhatti-juttassa // SurSuCa.25

aha annayā kayāivi rayaṇīē rāiṇā saha pasuttā
pāhāuya-vēlāē picchaï surasundarī suviṇaṁ // SurSuCa.26

kila kōvi kasiṇa-sappō ḍasiūṇa mamaṁ narinda-sañjuttaṁ
maha udarammi paviṭṭhō ēyaṁ daṭṭhūṇa paḍibuddhā // SurSuCa.27


[p. 638]
bhīyā jāva vicintaï na sundaraṁ handi! sumiṇamēyanti
tā kiṁ amaṅgalēṇaṁ imiṇā siṭṭhēṇa-nara-vaïṇō // SurSuCa.28

tāva paḍu-paḍaha-paḍirava-payaḍiya-gīya-jjhuṇīhiṁ saṁvaliyaṁ
takkāla-niuttēhi pahayaṁ pāhāuyaṁ tūraṁ // SurSuCa.29

tassavaṇā paḍibuddhō cintiya cittammi pañca-navakāraṁ
kāuṁ sarīra-sōyaṁ takkāluciyaṁ mayarakēū // SurSuCa.30

maṇi-rayaṇa-paṇaṭṭha-tamaṁ jugāi-jiṇa-paḍima-maṇḍiyaṁ viyaḍaṁ
cēiya-bhavaṇaṁ gantuṁ vihiṇā pūittu jiṇa-bimbaṁ // SurSuCa.31

cī-vandaṇaṁ karittā paccakkhāṇaṁ ca taduciyaṁ kāuṁ
vāra-vilāsiṇi-paürē atthāṇē tāhi sampattō // SurSuCa.32

takkālamaṅgalīē vara-vāra-vilāsiṇīhi vihiyammi
khaṇamēgaṁ atthāṇaṁ dāūṇa samuṭṭhiō rāyā // SurSuCa.33


[p. 639]
vijjā-vihiya-vimāṇō surasundarī-pamuha-bhāriyā-sahiō
himagiri-siharē khayarōha-saṅgaō sō gaō jhatti // SurSuCa.34

kīḍā-nimittamaha sō aṇēga-gōsīsa-sāhi-saṅkinnē
ōinnō ujjāṇē nandaṇa-vaṇa-sarisa-sōhillē // SurSuCa.35

maṇimaya-silā-yalēsu kayalī-vaṇa-parigaēsu rammēsu
ukkiṭṭha-gīya-vāiya-pēkkhaṇayakkhitta-cittassa // SurSuCa.36

siri-mayarakēu-khayarāhivassa antēurāi-sahiyassa
himavanta-pavvaē aha pattō majjhaṇha-samaütti // SurSuCa.37

bhōyaṇa-vēlā vaṭṭaï vinnattō tattha sūvayārēṇa
pūiya-jiṇinda-bimbō vihiṇā cī-candaṇaṁ kāuṁ // SurSuCa.38

nahayara-niyara-parigaō bhōttūṇamaṇaggha-pavaramāhāraṁ
surasundarīē sahiō kayalī-harayaṁ aha paviṭṭhō // SurSuCa.39


[p. 640]
sayaṇīyammi pasuttō suraya-suhaṁ sēviūṇa khaṇamēgaṁ
paḍibuddhāē surasundarīi aha nara-vaī bhaṇiō // SurSuCa.40

piyayama! tāva khaṇantaramacchāmō vibuha-jaṇa-viṇōēṇa
tā vaḍhasu kiñci paṇhōttaranti, aha nara-vaī bhaṇaï // SurSuCa.41

kō jāi nahē, ahilasaï kiṁ jaṇō, kattha vaccaï sasaṅkō?
païdiyahaṁ saï kammi va surasundarī! salahijjaē pīī? // SurSuCa.42

surasundarīi bhaṇiyaṁ tantāvaliyaṁ kahēsu maṇa-daïya!
bhaṇaï nivō 'tītaṁ tē, laddhaṁ dēvīi ‘vī-saṁ-bhē’ // SurSuCa.43

bhaṇiyaṁ rannā turiyaṁ laddhaṁ paṇhōttaraṁ imaṁ dēvi!
tā bhaṇasu tumaṁ sampaï dēvīē tāhi saṁlattaṁ // SurSuCa.44


[p. 641]
kō tīsāē paḍhamō kammi va rāyā viṇassaï viṇaṭṭhō
kiṁ sakkayaṁ vōlīṇaṁ kassa va daïō tuhaṁ nāha! // SurSuCa.45

āmantijjaü lacchī kā vā gēyammi sūsarā hōi
tumaē vidinna paṇhōttarassa tantāvalī kā vā? // SurSuCa.46

bhaṇiyaṁ rannā avvō! dēvī paṇhōttarēsu aïkusalā
jaṁ tantāvaliyāvi hu vihiyā paṇhōttaraṁ jhati? // SurSuCa.47

vatthaṁ duhāṇulōmēṇa taha ya paḍilōmaō bhavē vatthaṁ
aṇulōmēṇa samatthaṁ caüha kayaṁ dēvi tī-taṁ-tē // SurSuCa.48

puṇō rannā bhaṇiyaṁ—

kiṁ savva-jaṇō icchaï sakkandaṇa-paharaṇaṁ ca bōhēsu
pahiēhiṁ kiṁ va ghēppaï sāhijjaü dēvi! ēyampi? // SurSuCa.49


[p. 642]
surasundarīi bhaṇiyaṁ pavaḍḍhamāṇakkharaṁ imaṁ dēva!
‘saṁ-ba-la’ muttaramētthaṁ rannā bhaṇiyaṁ piē! bhaṇasu // SurSuCa.50

āmantijjaü lacchī kattha vasantāṇa nāsaē buddhī
kattha na nāsaï suhaḍō piyayama! sāhēsu ēyaṁ bhē? // SurSuCa.51

bhaṇiyaṁ rannā sundari! paḍilōmaṁ vaḍḍhamāṇa vannamiṇaṁ
‘saṁ-gā-mē’ iti, tattō, rannā bhaṇiyaṁ piē! bhaṇasu // SurSuCa.52

kiṁ dharaï punna-candō, kiṁvā icchanti pāmarā khittē
āmantasu anta-guruṁ kiṁvā sōkkhaṁ puṇō sōkkhaṁ? // SurSuCa.53

daṭṭhūṇa kiṁ visaṭṭaï kusuma-vaṇaṁ jaṇiya-jaṇa-maṇāṇandaṁ
kaha ṇu ramijjaï paḍhama para-mahilā jāra-purisēhiṁ? // SurSuCa.54


[p. 643]
surasundarīi cintiya bhaṇiyaṁ ēyampi jāṇiyaṁ dēva!
duvatthaṁ du-samatthaṁ uttaramētthaṁ ‘sa-saṁ-kaṁ’ tē // SurSuCa.55

iya paṇhōttara-bhindaṇa-karaṇikka-rasāṇavagga-hiyayāṇa
dēvī-nivāṇa tahiyaṁ samāgaō kasiṇa-guru-sappō // SurSuCa.56

aha puvva-vēriēṇavi sappēṇaṁ tēṇa dōṇṇivi jaṇāiṁ
duṭṭhēṇa paṭṭhi-dēsē daṭṭhāiṁ garuya-rōsēṇa // SurSuCa.57

sappō sappotti payampirīi dēvīi kalayalaṁ sōccā
aha khagga-vagga-hatthā samāgayā aṅga-rakkhā sē // SurSuCa.58

bhuyagōvi hu bhaya-sambhama-vēvira-dēhō kayāvarāhotti
nāsantō haṇiūṇaṁ khaḍākhaṇḍīkaō tēhiṁ // SurSuCa.59

tayaṇantaramucchaliō mahanta-kōlāhalō pariyaṇassa
samayaṁ ciya niva-dēvī-dēha-ṭṭhiya-visa-viyārēṇa // SurSuCa.60

taō. 


[p. 644]
vāhippanti pahāṇā gāruḍiyā gāruḍēsu pattaṭṭhā
kīranti manta-jāvā āṇāvijjanti mūlīō // SurSuCa.61

abhimantiya-tōēṇaṁ dijjantacchinna-salila-dhārāō
bajjhanti kaṇḍayāiṁ paüṇīkīranti agayāī // SurSuCa.62

iya gāruḍiyasaṇāhē nahayaranivahammi āulībhūē
ghaya-sittēvva huyāsē pabalībhūē visa-viyārē // SurSuCa.63

naranāhō avvattaṁ divva-maṇiṁ āṇahatti bhaṇamāṇō
pikkhantāṇaṁ khayarāṇa tattha jāō vigayaciṭṭhō // SurSuCa.64

ētthantarammi vinnāya-vaïyarā rāiṇō piyā bhagiṇī
pabhaṇaï piyaṁvayā vacca vacca lahu bāhuvēga! tumaṁ // SurSuCa.65

gantūṇa bhāṇuvēgassa nandaṇaṁ candavēgakhayarēsaṁ
maha vayaṇēṇa maggasu nayarē siri kuñjarāvattē // SurSuCa.66


[p. 645]
bhaṇasu ya jō sō vijjā-pasāhaṇujjaēṇa rakkhaṭṭhā
tumaē nīō puvviṁ divva-maṇī maha samīvāō // SurSuCa.67

sō ̣dhōijjaü sigdha iya bhaṇiō sō gaō turiya-vēgō
gantuṁ khaṇantarāō samāgaō candavēgēṇa // SurSuCa.68

khayarēṇa samaṁ tāhē maṇi-salila-payāṇa-puvvayaṁ vihiyaṁ
nīsēsa-visa-vigārēṇa vajjiyaṁ juvalayaṁ jugavaṁ // SurSuCa.69

tuṭṭhō nahayara-vaggō piyaṁvayā taha ya pariyaṇa-samaggā
rāyāvi bhava-sarūvaṁ cintētō āgaō nagaraṁ // SurSuCa.70

aviya. 

ēttō tattō vivihāvayāhiṁ ghippanta-jīva-sārāṇaṁ
saraṇaṁ natthi jiyāṇaṁ jiṇinda-dhammaṁ pamōttūṇa // SurSuCa.71

sūla-ahi-visa-visūiya-pāṇiya-satthaggi-sambhamēhiṁ ca
dēhantara-saṅkamaṇaṁ karēi jīvō muhuttēṇa // SurSuCa.72


[p. 646]
tā ērisammi cavalammi jīviē visaya-mōhiyā jīvā
mōha-mahā-gaha-ghatthā tahavi hu dhammē pamāyanti // SurSuCa.73

aha nahayara-nivahēṇaṁ vōlīṇā āvayatti tuṭṭhēṇaṁ
gayapuramāgantūṇaṁ vaddhāvaṇayaṁ kayaṁ rannō // SurSuCa.74

sura-sundarīvi dēvī diyahaṁ taṁ cēva paḍhamayaṁ kāuṁ
gabbhavaī sañjāyā ninnēhā niyaya-daïyammi // SurSuCa.75

aviya. 

jaha jaha vaḍḍhaï gabbhō taha taha dēvīvi gabbha-māhappā
niṭṭhūra-hiyayā cintaï mārēmi nivaṁ sahatthēṇa // SurSuCa.76

taō. 

ābhāsiyāvi rūsaï niṭṭhuramullavaï nēcchaē bhōgaṁ
daṭṭhōṭṭha-bhiuḍi-bhīmā diṭṭhammi parammuhā ṭhāī // SurSuCa.77

taṁ vivarīya-sarūvaṁ daṭṭhūṇa piyaṁvayā bhaṇaï bhaddē
kīsa tumē ninnēhā bahu mannasi nēva rāyāṇaṁ? // SurSuCa.78


[p. 647]
surasudaṁrīi bhaṇiyaṁ dōsēṇa imassa pāva-gabbhassa
maha maḍḍāi paōsō uppajjaï pāva-kammāē // SurSuCa.79

tā gantuṁ nara-vaïṇō sāhijjasu jēṇa annahābhāvaṁ
na karēi majjha uvariṁ viyaliya-nēhaṁ mamaṁ daṭṭhuṁ // SurSuCa.80

annaṁ ca bhaṇasu daïyaṁ daṭṭhavvā nēva pāva-kammā haṁ
jāva na jāi pasavō pāvaya-gabbhassa gabbhassa // SurSuCa.81

gantuṁ piyaṁvayāē siṭṭhaṁ savvampi mayarakēussa
taṁ sōuṁ rāyāvi hu vimhiya-cittō imaṁ bhaṇaï // SurSuCa.82

avvō! jā maha virahaṁ dēvī nimisampi sọ̄dhumasamatthā
sā gabbhassa pabhāvā adaṁsaṇaṁ niṭṭhurā mahaï // SurSuCa.83

tā kiṁ na hōjja so cciya puvva-viruddhō subandhu-jīvō 'yaṁ
bhaviyavvāyā-vasēṇaṁ uvavannō dēvī-kucchīē? // SurSuCa.84


[p. 648]
ēmāi cintayantō dēvīē adinna-daṁsaṇō rāyā
niya-vaïriya-saṅkāē jāvacchaï dūmiō cittē // SurSuCa.85

tāva ya dēviṁ daṭṭhuṁ asuhajjhavasāya-dāruṇaṁ rannō
mannē piya-mittā iva sāma-muhā sē thaṇā jāyā // SurSuCa.86

nara-vara-vara-suha-saṅgama-suha-virahukkaṇṭhiyēva dēvīē
ujjhiya sāma-cchaya gaṇḍa-yalaṁ paṇḍuraṁ jāyaṁ // SurSuCa.87

savvēhivi garuyattaṁ pattaṁ na maētti laddha-patthāvaṁ
vitthariyaṁ sē udaraṁ nara-vaïṇō vēri-uggamaṇē // SurSuCa.88

daṭṭhūṇava udarassavi garuyattaṁ jāya-tivva-abhimāṇaṁ
vaḍḍhaï niyamba-bimbaṁ mā jiṇijjatti cintāē // SurSuCa.89

kamasō pasavaṇa-samaē sampattē sasaharammi mūlatthē
pāva-ggahāvalōiya-laggē laggāi viṭṭhīē // SurSuCa.90


[p. 649]
surasundarī-pasūyā mahayā kicchēṇa dārayaṁ tāhē
hittha-hiyaēṇa rannā vāhariō pavara-jōisiō // SurSuCa.91

puṭṭhō ya kahasu taṇayassa guṇa-gaṇaṁ ēyassa samaya-jāyassa
ghūṇiya-sirēṇa tēṇavi bhaṇiyaṁ nara-nāha! nisuṇēsu // SurSuCa.92

ērisa-samaē jāō jaṇayassa na sundarō havaï bālō
vaḍḍhantō piu-gēhē haṇaï kulaṁ rāya-lacchiṁ ca // SurSuCa.93

dēva! na rūsēyavvaṁ jāva tumaṁ nēva pēcchasē ēyaṁ
tāvacciya tuha kusalaṁ pāṇāṇavi saṁsaō diṭṭhē // SurSuCa.94

rannā bhaṇiyaṁ bhaddaya! kō kōvō ēttha vatthu-paramatthē
sattha-samatthiya-majjhattha-tatta-buddhīhiṁ kahiyammi? // SurSuCa.95

kaya-uvayārammi gaē sa-ṭṭhāṇaṁ aha nivēṇa vāhittā
bhaṇiyā suhāsaṇatthā piyaṁvayā sōya-taviēṇa // SurSuCa.96


[p. 650]
paḍhama-suya-jamma-diyahē harisō kira hōi jaṇaṇi-jaṇayāṇaṁ
taṁ puṇa divva-vasēṇaṁ amhaṁ annārisaṁ jāyaṁ // SurSuCa.97

tā bhaddē! taṁ gacchasu bālaṁ ghittūṇa dhāvi-sañjuttaṁ
niya-sāsuraē sigghaṁ vuḍ̣dhiṁ tatthēva nēyavvō // SurSuCa.98

tīē tahatti bhaṇiuṁ nīō suranandaṇammi nayarammi
siṭṭhō tavvuttantō khayarāhiva-niyaya-daïyassa // SurSuCa.99

jalaṇappaha-khayarāhiva-piya-bhajjā-cittalēha-taṇayassa
jalakantassa u savvō tēṇavi bahu manniyā ēsā // SurSuCa.100

tāhē jalakantēṇavi jammaṇa-mahimāi-sayala-kāyavvaṁ
kāūṇa kayaṁ nāmaṁ suha-diyahē mayaṇavēgotti // SurSuCa.101

kamasō pavaḍḍhamāṇō pattō sō jōvvaṇaṁ mayaṇavēgō
aviṇīō dussīlō akacca-niraō kayagghō ya // SurSuCa.102


[p. 651]
jalakanta-khayara-puttō kañcaṇadēvīi gabbha-sambhūō
jalavēgō sē mittō jāō sahapạdhiya-ramiutti // SurSuCa.103

surasundarīi kaïyāvi sīha-sumiṇēṇa sūiō taṇaō
uppannō bīōvi ya suha-tihi-nakkhatta-jōgammi // SurSuCa.104

ruvēṇa aṇaṅga-samō sūrō cāī piyaṁvaō dakkhō
nāmēṇa 'ṇaṅgakēū suviṇīō jaṇaṇi-jaṇayāṇa // SurSuCa.105

kamasō jōvvaṇa-pattō juvarāya-payammi ṭhāviō ēsō
sāhiya-vijjō viyaraï icchāē khayara-nayarēsu // SurSuCa.106

mahu-māsē sampattē rāyā antēurēṇa sañjuttō
aṭṭhāhiya-mahimaṭṭhā pattō vēyaḍḍha-kūḍammi // SurSuCa.107

mahayā vicchaḍḍēṇaṁ pattā vēyaḍḍha-vāsiṇō khayarā
gandhavva-naṭṭha-paürā vaṭṭaï aṭṭhāhiyā jāva // SurSuCa.108


[p. 652]
tāva ya gaṅgāvattāu āgayā khayara-niyara-paricariyā
vara-rūvavaī kannā aṇaṅgavēgatti nāmēṇa // SurSuCa.109

diṭṭhā sā juvarannā tīēvi siṇiddha-diṭṭhi-pāēṇa
viddhō aṇaṅga-bāṇēhiṁ jhatti āyallayaṁ pattō // SurSuCa.110

pucchaï aṇaṅgakēū vasantanāmaṁ vayasiyaṁ, bhadda!
kassēsā vara-vilayā kassa va dhūyā ō kiṁnāmā? // SurSuCa.111

bhaṇiyaṁ vasantaēṇaṁ gaṅgāvattammiṁ āsi vara-rāyā
siri-gandhavāhaṇotti ya mahilā mayaṇāvalī tassa // SurSuCa.112

tīē ya tiṇṇi taṇayā paḍhamō nahavāhaṇō, mayarakēū
taïō ya mēhanāō vijjā-bala-gavviā sūrā // SurSuCa.113

piuṇā saha pavvaïē jāē nahavāhaṇē, mayarakēū
jāō rāyā sōvi ya viyaṇē vijjaṁ pasāhintō // SurSuCa.114


[p. 653]
piuṇā tujjha pamāēṇa māriō chinna-vaṁsa-jālīē
guru-karuṇāgaēṇaṁ tuha piuṇā ṭhāviō rajjē // SurSuCa.115

ēsō u mēhanāō, dinnāṇi pabhūya-gāma-nayarāṇi
cittagaï-khayara-dhūyā dinnā paümōyarā pavarā // SurSuCa.116

tīē ēsā dhūyā kannā nāmēṇa mayaṇavēgatti
ēyaṁ ca kumara! maggaï piyaṁyamāē piyayamassa // SurSuCa.117

jalakantassa u puttō kañcaṇadēvīi kucchi-sambhūō
jalavēgō, kiṁ dinnā navitti sammaṁ na yāṇāmi // SurSuCa.118

iya sōūṇa kumārō vajjaraï vasanta! suṇasu maha vayaṇaṁ
ēyaṁ kannā-rayaṇaṁ viṇā u maha natthi jīyāsā // SurSuCa.119

jaï jīviēṇa kajjaṁ ahayaṁ vā vallahō jaï ya tujjha
tā gantūṇaṁ tāyaṁ taha bhaṇasu jahā lahuṁ lahaï // SurSuCa.120


[p. 654]
aha sō bāla-vayaṁsō nāūṇaṁ nicchayaṁ kumārassa
gantūṇa ya taṁ rannō jahaṭṭhiyaṁ sāhaē savvaṁ // SurSuCa.121

rannāvi mēhanāō vāhariūṇaṁ vimaggiō kannaṁ
tēṇavi ya tassa dinnā viyasiya-vayaṇāravindēṇa // SurSuCa.122

gaṅgāvattē vattaṁ pāṇiggahaṇaṁ mahā-vibhūīē
nīyā ya mayaṇavēyā kumarēṇaṁ niyaya-nayarammi // SurSuCa.123

sōūṇa pāṇiggahaṇaṁ jalavēgō dumiō ya cittēṇa
kannā-viōya-duhiō dukkhaṁ naraōvamaṁ pattō // SurSuCa.124

ruṭṭhō aṇaṅgakēussa cintaē viviha-māraṇōvāē
laddhōvāō gantūṇa sāhaē mayaṇavēgassa // SurSuCa.125

mitta! tumaṁ na viyāṇasi jēṭṭha-suō taṁ hi mayarakēussa
surasundarīi puttō ihāṇiō janma-divasammi // SurSuCa.126


[p. 655]
avamanniō si mittaya! jaṇaēṇa tumaṁ suniṭṭhura-maṇēṇa
tujjha kaṇiṭṭhō bhāyā juvarajjē jēṇa ahisittō // SurSuCa.127

māyā-vittāṇi ya tujjha daṁsaṇaṁ kahavi nēya icchanti
vēriya-sarisaṁ dhārēnti jēṇa dūra-ṭṭhiyaṁ niccaṁ // SurSuCa.128

na ya lahasi tumaṁ gantuṁ tīi disāēvi jattha tuha jaṇaō
tā piu-paribhūēṇaṁ vayaṁsa! kiṁ tujjha jīēṇa? // SurSuCa.129

ēmāi-vayaṇa-mahu-sappi-hōmiō tassa guru-paōsaggī
jaliō jamma-parampara-nibaddha-sambandha-jōgēṇa // SurSuCa.130

aha sō rōsa-vasaṭṭō pabhaṇaï daṁsēhi vēriyaṁ piyaraṁ
daṁsēmi avannāē jēṇa phalaṁ tassa pāvassa // SurSuCa.131

bhaṇaï taō jalakantō sō tujjha piyā aṇēga-khayarēhiṁ
rakkhijjaï tikkhāliya-khagga-gayāvagga-hatthēhiṁ // SurSuCa.132


[p. 656]
rūva-parivattiṇiṁ mitta! gēṇha ēyaṁ kulāgayaṁ vijjaṁ
jēṇa jahicchiya-atthassa sāhagō hōsi aïrēṇa // SurSuCa.133

dinnā ya tēṇa vijjā rannaṁ gantūṇa sāhiyā kamasō
gayapuramāgamma ṭhiō cēḍī-rūpēṇa dēvi-gihē // SurSuCa.134

surasundarīi cēḍī laliyaṁ hariūṇa dūra-dēsammi
mōttūṇa tīi rūvēṇa sō ṭhiō niva-vahaṭṭhāē // SurSuCa.135

kasiṇāhi-ḍasaṇa-divasāu nara-vaī divva-aṅgulīēṇa
kara-saṇṭhiēṇa ciṭṭhaï surayāiyaṁ pamōttūṇaṁ // SurSuCa.136

aha annayā narindō bhōttūṇaṁ khayara-kañcui-samaggō
dēvī-gharaṁ paviṭṭhō diṭṭhō cēḍīi pāvāē // SurSuCa.137

mōttūṇaṁ aṅgarakkhē bāhiṁ dēvīē vihiya-maṅgillō
vāsa-harammi paviṭṭhō rayaṇa-vicittammi dēvi-juō // SurSuCa.138


[p. 657]
parihāsāihiṁ khaṇaṁ acchittā suraya-sēvaṇārambhē
millaï aṅgulīyaṁ dēvī ābharaṇa-ṭhāṇammi // SurSuCa.139

pāraddhammi ya suraē sahasā āyaḍ̣dhiūṇa karavālaṁ
cēḍī-vēsēṇa ṭhiō taṇaya-kayantō tahiṁ pattō // SurSuCa.140

jaṇaṇī-surayāsattaṁ jaṇayaṁ ghāēumujjaō taṇaō
hā! hā! kaṭṭhaṭhamakajjaṁ dhiratthu saṁsāra-vāsassa // SurSuCa.141

jāṇatō niya-puttō piyaraṁ ghāēi jaṇaṇi-sañjuttaṁ
dōsa-paraddhō jamhā ahō! durantō imō dōsō // SurSuCa.142

rāgāō hōi dōsō dōsāō hōi vēra-sambandhō
vērāō pāṇi-ghāō tattō guru-kamma-bandhotti // SurSuCa.143

kamma-gurū pāṇi-gaṇō nivaḍaï tiri-naraya-dukkha-gahaṇammi
dukkha-paraddhō pāvaṁ kuṇamāṇō bhamaï puṇaruttaṁ // SurSuCa.144


[p. 658]
narayāō tiriyattē tiriyattāō puṇōvi narayammi
dukkha-saya-sampaüttaṁ bhava-pariyaṭṭaṁ kuṇaï jīvō // SurSuCa.145

ēvaṁ nāūṇa jaṇā rāga-ddōsāṇa vajjaṇaṁ kuṇaha
bhava-saya-kilēsa-bahulaṁ saṁsāraṁ jēṇa uttaraha // SurSuCa.146

ugginna-khaggamabalaṁ avalōiya naravaīvi vimhahiō
cintēi ahō! dhaṭṭhā majjha vahaṭṭhā iha paviṭṭhā // SurSuCa.147

lallakka-mukka-huṅkāra-puvvayaṁ thaṁmaṇīē vijjāē
thaṁmiya-dēhā jāyā nicciṭṭhā citta-muttivva // SurSuCa.148

dēvīvi vimhiya-maṇā bhaṇaï ya laliē! kimēvamāraddhaṁ
pāvē! kēṇa paüttā duṭṭhēṇaṁ ghāiyā rannō? // SurSuCa.149

rannā bhaṇiyaṁ itthīē sāhasaṁ ērisaṁ na sambhavaï
tā dēvi! kōvi duṭṭhō diṭṭhō kālēṇa purisō 'yaṁ // SurSuCa.150


[p. 659]
para-vijjā-cchēyakariṁ vijjaṁ āvāhiūṇa nara-vaïṇā
cira-kāla-sāhiyāō chinnāō tassa vijjāō // SurSuCa.151

tacchēyāō jāō payaïtthō sō pakampamāṇa-taṇū
bhaṇiyaṁ nivēṇa aṇuharaï dēvi! ēsō kumārassa // SurSuCa.152

tā nūṇaṁ sō ēsō paḍhamō tuha puttaō na annotti
taṁ suṇiya imā jāyā bhaya-lajjā-sōya-sambhantā // SurSuCa.153

tammi ya diṇammi suranandaṇāō jalakanta-santiō dūō
phuḍa-vayaṇō nāmēṇaṁ samāgaō rāya-kajjēṇa // SurSuCa.154

sō vāhariō rannā puṭṭhō kiṁ bhadda! hōi sō ēsō
sō jō piyaṁvayāē pāsē sampēsiō āsi? // SurSuCa.155

jamma-diṇē nēmittiya-vayaṇāō jāyamēttaō puttō
bhaṇiyaṁ ca tēṇa ēvaṁ ēsō mayaṇavēgotti // SurSuCa.156


[p. 660]
sōūṇa tassa vayaṇaṁ rāyā sōyāurō vicintēī
ajjavi puvva-viruddhō vaïrī paṭṭhiṁ na chaḍḍaï // SurSuCa.157

dhī! saṁsāra-sahāvō puttōvi hu dāruṇō havaï vaïrī
piccha akāraṇa-kuviō vavasaï ēyārisaṁ pāvaṁ // SurSuCa.158

mantīhiṁ samaṁmantaṁ guttaṁ kāūṇa tāṇa vayaṇēṇaṁ
kaṭṭha-harē sō chụdhō nara-vaï-hiya-purisa-kaya-rakkhō // SurSuCa.159

tatthavi kalusiya-hiyaō piya-vaha-pariṇāma-nicchaya-maīō
kōhēṇa dhamadhamantō kicchēṇaṁ gamaï diyahāiṁ // SurSuCa.160

aha annayā kayāivi pajjōsavaṇā-diṇammi sampattē
cārāgāra-nara-gaṇē visujjhamāṇē nivāṇāē // SurSuCa.161

sumaraï taṇayaṁ jēṭṭhaṁ kaṭṭha-harē saṇṭhiyaṁ nara-varindō
cintaï hā! kaṭṭhaṁ na hu juttaṁ majjha ērisayaṁ // SurSuCa.162


[p. 661]
jaïvi hu kayāvarāhō dussīlō handi! nandaṇō majjha
tahavi hu tammi niruddhē rajja-suhaṁ na pasaṁsāmi // SurSuCa.163

pajjōsavaṇāvi hu maha na ya sujjhaï tammi bandhaṇa-ṭhiyammi
iya citiūṇa mukkō pēsala-vayaṇēhiṁ ālaviō // SurSuCa.164

muñcasu putta! visāyaṁ kuṇasu pasāyaṁ kumāra-bhuttīē
dikkhāi gahaṇa-samaē niyaya-paē taṁ ṭhavissāmi // SurSuCa.165

dēsantē gāma-sayaṁ dāuṁ paccaïya-niyaya-nara-sahiō
paṭṭhaviō sōvi gaō amukka vērō niya-maṇammi // SurSuCa.166

cintēi sō kayagdhō vivihōvāēhiṁ māraṇaṁ piuṇō
rattīē lahaï niddaṁ na ya sō kūḍāiṁ cintēntō // SurSuCa.167

tattha ya pavvaya-gahaṇē pallī-pāsammi saṁvasantassa
mūlīē gavēsantō dhūma-muhō āgaō jōgī // SurSuCa.168


[p. 662]
uvayariō sō tēṇaṁ sayaṇāsaṇa-bhōyaṇāīhiṁ
tuṭṭhēṇa tēṇa dinnaṁ addissaṁ añjaṇaṁ tassa // SurSuCa.169

añjiya-lōyaṇa-juyalō addissō sō maṇēṇa cintēi
mārēmi vēriyaṁ taṁ jēṇa maṇaṁ nivvuiṁ lahaï // SurSuCa.170

ēsa maha rajja-lambhō hantavvō jaṁ piyā sa-hatthēṇa
vēriya-jaṇēṇa dinnaṁ rajjaṁ narayaṁ visēsēi // SurSuCa.171

aha sō addissa-taṇū vañciya sayalampi rakkhaṇa-narōhaṁ
āgamma gayapurammī rannō chiddaṁ palōēi // SurSuCa.172

vaccōhara-ṭṭhiō sō sarīra-cintatthamāgayaṁ piyaraṁ
maṇi-rahiyaṁ paṭṭhīē pāvō churiyāē // SurSuCa.173

duṭṭhaṁ apicchamāṇō ya nara-vaī takkhaṇēṇa nikkhantō
pabhaṇaï rumbhaha dāṁraṁ addissō acchaē kōvi // SurSuCa.174


[p. 663]
haṇa haṇa bhaṇamāṇēhiṁ kuntaggāhēhiṁ ruddha-dārammi
maraṇa-bhayāō paḍiō vēṭṭhaya kūvē mayaṇavēgō // SurSuCa.175

pāvaṁ citēi narō vēriya-lōyassa kūra-pariṇāmō
navaraṁ nivaḍaï tassēva dukkhayaṁ iyara-punnēhiṁ // SurSuCa.176

rāyāviṁ aṅgarakkhēhiṁ takkhaṇaṁ vẹ̄dhiō parūḍha-vaṇō
jāō maṇi-salilēṇaṁ siñcantō vēyaṇā-rahiō // SurSuCa.177

dēsantāō pattā bhaṇanti parirakkhagā narā dēva!
addissō hōūṇaṁ naṭṭhō mayaṇavēgō mha // SurSuCa.178

aha rāyā saṁviggō cintaï taṇayassa vilasiyaṁ ēyaṁ
jāṇantō kiṁ ajjavi nirujjamō dhamma-karaṇammi? // SurSuCa.179

bhōgāsattō jiṇa-dhamma-vajjiō kahavi jaï maō hontō
aṭṭa-jjhāṇōvagaō kā majjha gaī taō hontā? // SurSuCa.180


[p. 664]
aha annayā kayāivi vinnattō sō niutta-khayarēṇa
kusumāyarammi sūrī samāgaō cittavēgotti // SurSuCa.181

pahasiya-vayaṇō-rāyā-dāūṇaṁ pāriōsiyaṁ tassa
antaürēṇa sahiō sampattō sūri-pāsammi // SurSuCa.182

ti payakkhiṇiūṇa muṇiṁ vandaï viṇaōṇamanta-sira-kamalō
taha amarakēumāī vandiya bhattīi uvaviṭṭhō // SurSuCa.183

saṁsāruvvēyakarī rāga-ddōsāi-sattu-nimmahaṇī
saṁvēgakarī vihiyā vittharaō dēsaṇā guruṇā // SurSuCa.184

taṁ sōuṁ saṁviggō pucchaï rāyā kahēhi mē bhayavaṁ!
kiṁ vahaï vēra-bhāvaṁ maha puttō mayaṇavēgotti? // SurSuCa.185

kattha va ciṭṭhaï sampaï, pabhaṇaï sūrī suṇēhi nara-nāha!
jō sō subandhu-jīvō āsi surō kālabāṇō tē // SurSuCa.186


[p. 665]
kāuṁ vijjā-cchēyaṁ surasundarī-haraṇa-samaya-khīṇāū
uppannō vaṇa-mahisō davēṇa daḍ̣dhō maō rannē // SurSuCa.187

khaya-kimi-kulāulāē gabbhē chuhiyāē sāramēīē
jāō suṇaō tāva ya pañcama-divasē mayā jaṇaṇī // SurSuCa.188

ḍimbha-kayatthaṇa-duhiō bhukkhāi maō taōvi vippa-gihē
jāō gali-gōrahaō tōttaya-ghāēhiṁ viddaviō // SurSuCa.189

galiyattaṇa-khinnēṇaṁ dinnō vippēṇa ghañciya-varassa
tila-jantammi vahantō ahōnisiṁ dubbalō jāō // SurSuCa.190

kimi-kāya-khaïya-dēhō pāē ghasiūṇa dīharaṁ kālaṁ
gōsīsa-taru-gaṇaḍ̣dhē himavantē pannagō jāō // SurSuCa.191

ḍasiō tēṇa nara-vara! paṇhōttara-vāvaḍō saha piyāē
tuha aṅgarakkha-nihaō uppannō mayaṇavēgō sō // SurSuCa.192


[p. 666]
puvva-kaya-vēra-vasaō puttōvi vahujjaō imō tēṇa
addissō haṇaï tumaṁ so cciya vaccō-harē taïyā // SurSuCa.193

kōtakkantō bhaya-sambhamēṇa paḍiō sa vacca-kūvammi
vaccāhārō tahiyaṁva sō ṭhiō dīharaṁ kālaṁ // SurSuCa.194

asuddha-visōhaya-purisēhiṁ-dāra-pihaṇē kayāi avaṇīē
rattīē niggaō sō naṭṭhō ya bhaēṇa tuha rāya! // SurSuCa.195

pāvōdaēṇa aṇuciya-āhāra-nisēvaṇēṇa sē kōḍhaṁ
jāyaṁ vēyaṇa-paüraṁ sampaï sō bhamaï dukkhattō // SurSuCa.196

sōūṇa sūri-vayaṇaṁ saṁviggō jāya-viraï-pariṇāmō
surasundari-bīya-suyaṁ aṇaṅgakēuṁ ṭhaviya rajjē // SurSuCa.197

jiṇa-cēiyāṇa pūyaṁ kāuṁ dāūṇa viviha-dāṇāiṁ
vatthāsaṇāiēhiṁ sammāṇēūṇa muṇi-saṅghaṁ // SurSuCa.198


[p. 667]
bahu-vijjāhara-sahiō pavvaïō jāya-tivva-saṁvēgō
suha-laggē sampattē paya-mūlē cittavēgassa // SurSuCa.199

surasundarīvi sōuṁ vēra-nimittaṁ sudāruṇaṁ dukkhaṁ
pavvaïyā gaṇiṇīē paya-mūlē kaṇagamālāē // SurSuCa.200

iya tinnivi miliyāō vaya-paḍivattīē puvva-bhagiṇīō
tāṇaṁ ca puvva-daïyā mittā tē tinnivi miliyā // SurSuCa.201

cittagaï-vāyagassa ō pāsē pạdhiūṇa aṅga-suttāiṁ
atthaṁ suṇēi mūlē guruṇō siri-cittavēgassa // SurSuCa.202

kālēṇa mayarakēū suttattha-visāraō mahā-sattō
pañcavihampi ya tulaṇaṁ karēi ēgāgi-paḍimaṭṭhā // SurSuCa.203

tava-bhāvaṇāē bhāviya attāṇaṁ satta-bhāvaṇabbhāsaṁ
kuṇamāṇō pēyavaṇē rattīē ṭhāi ussaggaṁ // SurSuCa.204


[p. 668]
ētthaṁrammi sūrī viharantō pāviō puriṁ campaṁ
paḍimāē mayarakēū païdiyahaṁ ṭhāi pēyavaṇē // SurSuCa.205

cittagaï-vāyagōvi ya vāyaṇa-samayammi sāhu-majjha-gaō
vigaha-pamāyāsattō hariō kēṇāvi dēvēṇa // SurSuCa.206

aha muṇiṇō vimhaïyā guruṇa sāhinti haraṇa-vuttantaṁ
uvaüttō puvva-gaē nāuṁ taṁ vaïyaraṁ sūrī // SurSuCa.207

āmantiūṇa samaṇē pavattiṇiṁ sayala-sāhuṇi-samēyaṁ
vajjaraï gurū ajjā! vajjaha vēraṁ sudūrēṇa // SurSuCa.208

jō sō mōhila-jīvō sumaṅgalō para-bhavammi ruṭṭhēṇa
dhaṇavaï-jīva-surēṇa haya-vijjō māṇusa-nagassa // SurSuCa.209

paraō mukkō taïyā hiḍantō maṇuya-virahiē rannē
ḍasiō kukkuḍa-sappēṇa sō maō bhamaï saṁsārē // SurSuCa.210


[p. 669]
nāyara-tiriya-narēsuṁ dāruṇa-dukkhāiṁ tattha aṇuhaviuṁ
siddhatthapurē jāō surahō sō kaṇagavaï-puttō // SurSuCa.211

khaya-vāhīē mayammī suggīvē nara-vaī imō jāō
takkammudayā rajjaṁ ahiṭṭhiṁyaṁ suppaïṭaṭhēṇaṁ // SurSuCa.212

rajja-bbhaṭṭhō campāē āgaō kittidhamma-nara-vaïṇā
dēsantē gāma-sayaṁ dinnaṁ sē dhūya-taṇayassa // SurSuCa.213

dunnayakārī bhīmēṇa rāiṇā kittighamma-taṇaēṇa
nivvāsiō aḍantō nivvinnō tāva-sō jāō // SurSuCa.214

kāūṇa ya bāla-tavaṁ jōisavāsī saṇiccharō jāō
sariūṇa puvva-vaïraṁ ihāgaō cittagaï-pāsē // SurSuCa.215

chiddaṁ gavēsayantō vigaha-pamattō ya vāyagō ajja
avahariuṁ pakkhittō surēṇa sō lavaṇa-jalahimmi // SurSuCa.216


[p. 670]
suha-pariṇāmō bhayavaṁ sukka-jjhāṇēṇa daḍḍha-kammaṁsō
sampaï bhava-bhaya-mukkō antagaḍō kēvalī jāō // SurSuCa.217

sōūṇa sūri-vayaṇaṁ samaṇā samaṇī ya parama-saṁviggā
tāvaya pēyavaṇāō samāgaō amarakēu muṇī // SurSuCa.218

bhaṇaï ya guru-āṇāē dhaṇadēva-juō ahaṁ tu pēyavaṇē
bhayavaṁ! gaō pahāē pāsē muṇi-mayarakēussa // SurSuCa.219

tahiyaṁ ya na sō diṭṭhō diṭṭhā ya ciyā phuranta-iṅgālā
gandhōdaga-kusuma-vāsaṁ ca nivaḍiyaṁ dīsaē tattha // SurSuCa.220

duguṇāṇiya saṁvēgō pabhaṇaï sūrīvi nāya-paramatthō
dukkhattō hiṇḍantō ihāgaō mayaṇavēgō sō // SurSuCa.221

pēyavaṇē paḍimatthaṁ piyaraṁ daṭṭhaṇa cintaē pāvō
iṇhiṁ karēmi sahalaṁ niya-jamma-vēriyaṁ hantuṁ // SurSuCa.222


[p. 671]
dāruya-bhariyaṁ sagaḍaṁ bhaggaṁ mōttūṇa tattha sāgaḍiō
ussūranti païṭṭhō vasamē ghittūṇa nayarīē // SurSuCa.223

jāē tamandhayāraṁ tahi ō kaṭṭhēṁhiṁ tēṁṇa pāvēṇa
pacchāiūṇa daḍ̣dhō cīyā-jalaṇēṇa sō sāhū // SurSuCa.224

dēhaṁ sa dahaï sihī sukka-jjhāṇēṇa sōvi kammāiṁ
avicala-cittō bhayavaṁ antagaḍō kēvalī jāō // SurSuCa.225

ēvaṁ samullavantassa sūriṇō ullasanta-viriyassa
khaviē kamma-caükkē uppannaṁ kēvalaṁ nāṇaṁ // SurSuCa.226

taha amarakēu-muṇiṇō dhaṇadēva-jaïssa kaṇagamālāē
kamalāvaï-surasundari-piyaṅguvaramañjarīē ya // SurSuCa.227

suha-bhāvāṇamimāṇaṁ uppaṇṇaṁ kēvalaṁ varaṁ nāṇaṁ
dēvēhiṁ kayā mahimā mōkkhaṁ pattāṇi kālēṇa // SurSuCa.228


[p. 672]
pāvēṇa mayaṇavēgō bhamihī saṁsāra-sāyaramaṇantaṁ
tā bhō bhavvā! ujjhaha rāga-ddōsē mahā-sattū // SurSuCa.229

ittha ya kahā samappaï surasundari-nāmiyā purā bhaṇiyā
rāga-ddōsē-vimukkaṁ paṇamaha bhatīi jiṇaïndaṁ // SurSuCa.230

nicca-palōyaṇa-nirayā taggaya-cittā vimukka-vāvārā
attha-payāṇa-rahiyā jāsiṁ vayaṇampi na lahanti // SurSuCa.231

niya-attha-payāṇēvi hu rasa-rahiyāō na dinti sabbhāvaṁ
paramattha-virahiyāṇaṁ annattha-nibaddha-cinnāō // SurSuCa.232

tāsu vara-vēsiyāsuva suvanna-rayaṇucchalanta-sōhāsu
bahala-niratara-vannaya-sañjāya-sarīra-sōhāsu // SurSuCa.233

āsattaṁ suviyaḍ̣dhāṇa māṇasaṁ jaïvi aṇudiṇaṁ nūṇaṁ
tahavi hu maha vinnattiṁ suṇantu iha sajjaṇā saralā // SurSuCa.234


[p. 673]
niralaṅkārācchandāṇuvattiṇī laliya-kōmala-sarīrā
dāliddiya-vara-kula-bāliyavva ēsā kahā tumha // SurSuCa.235

uvaṇīyā suyaṇāṇaṁ annāsattāvi vārayaṁ dāuṁ
aviyaḍạdhāvi viyaḍ̣dhā jaha hōi tahā jaïjjāha // SurSuCa.236

āsi jiṇō jaya-bandhū titthayarō vaddhamāṇa-nāmotti
saṁsāra-jalahi-majjanta-jantu-jaṇa-jāṇavatta-samō // SurSuCa.237

sīsō tassa suhammō tattō jambū taō ya pabhavotti
ēvaṁ sūrīṇa paramparāē tā jāva vaïrotti // SurSuCa.238

sāhāē tassa sūrī jiṇēsarō nāma āsi vikkhāō
tattō ya nimmala-guṇō ujjhāō allaō nāma // SurSuCa.239

sīsō ya tassa sūrī sūrōvva sayāvi jaṇiya-dōsantō
āsi siri-vaddhamāṇō pavaḍḍhamāṇō guṇa-sirīē // SurSuCa.240


[p. 674]
rāgō ya jassa dhammē āsi paōsō ya jassa pāvammi
tullō ya mitta-sattusu tassa ya jāyā duvē sīsā // SurSuCa.241

duvvāra-vāi-vāraṇa-maraṭṭa-niṭṭavaṇa-niṭṭhura-maïndō
jiṇa-bhaṇiya-suddha-siddhanta-dēsaṇā-karaṇa-tallicchō // SurSuCa.242

jassa ya aīva-sulaliya-paya-sañcārā pasanna-vāṇīyā
aïkōmalā silēsē vivihālaṅkāra-sōhillā // SurSuCa.243

līlāvaïtti-nāmā suvanna-rayaṇōha-hāri-sayalaṅgā
vēsavva-kahā viyaraï jayammi kaya-jaṇa-maṇāṇandā // SurSuCa.244

ēgā tāṇa jiṇēsara-sūrī sūrōvva ukkaḍa-payāvō
tassa siri buddhisāgarasūrī ya sahōyarō bīō // SurSuCa.245

punnaṁ-saradindu-sundara-niya-jasa-pabbhāra-bhariya-bhuvaṇa-yalō
jiṇa-bhaṇiya-sattha-paramāttha-vittharāsatta-suha-cittō // SurSuCa.246


[p. 675]
jassa ya muha-kuharāō viṇiggayā attha-vāri-sōhillā
buha-cakkavāya-kaliyā raṅganta-suphakkiya-taraṅgā // SurSuCa.247

taḍaruha-avasadda-mahīruhōha-ummūlaṇammi susamatthā
ajjhāya-pavara-titthā-pañcagganthī naī pavarā // SurSuCa.248

tēsiṁ sīsa-varō dhaṇēsara-muṇī ēyaṁ kahaṁ pāyaḍaṁcaḍḍāvalli-purī-ṭhiō sa-guruṇō āṇāē pāḍhantarā
kāsī vikkama-vaccharammi ya gaē bāṇaṅka-sunnōḍupēmāsē bhaddavaē gurummi kasiṇē bīyā-dhaṇiṭṭhā-diṇē // SurSuCa.249

sāhu-dhaṇēsara-viraïya-subōha-gāhā-samūha-rammāē
rāgaggi-dōsa-visahara-pasamaṇa-jala-manta-bhūyāē // SurSuCa.250

ēsōvi puvva-sūiya-nivvāṇa-vihāṇa-vannaṇō nāma
surasundarī kahāē sōlasamō iha paricchēō // SurSuCa.251


