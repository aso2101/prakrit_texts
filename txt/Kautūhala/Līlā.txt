ṇamaha sarōsasuarisaṇasaccaviaṁ kararuhāvalījualaṁ
hiraṇakkasaviaḍōratthalaṭṭhidalagabbhiṇaṁ hariṇō // Līlā.1

taṁ ṇamaha jassa taïā taïavaaṁ tihuaṇaṁ tulantassa
sāāramaṇāārē appaṇamappē ccia ṇisaṇṇaṁ // Līlā.2

tassēva puṇō paṇamaha ṇihuaṁ haliṇā hasijjamāṇassa
apahuttadēhalīlaṅghaṇaddhavahasaṇṭhiaṁ calaṇaṁ // Līlā.3

sō jaaü jassa pattō kaṇṭhē riṭṭhāsurassa ghaṇakasaṇō
uppāapavaḍḍhiakālavāsakaraṇī bhuapphalihō // Līlā.4

rakkhantu vō mahōvahisaaṇē sēsassa phaṇamaṇipaīvā
hariṇō sirisihiṇōtthaakōtthuhakandaṅkurāārā // Līlā.5

mahumahavalaṇuppīḍiasēsabhuaṅgēṇa mukkaphukkārā
pavaṇāūriajalaarasuttavibuddhō harī jaaü // Līlā.5A

hariṇō jamalajjuṇariṭṭhakēsikaṁsāsurindasēlāṇa
bhañjaṇavalaṇaviāraṇakaḍḍhaṇadharaṇē bhuē ṇamaha // Līlā.6

kakkasabhuakōpparapūriāṇaṇō kaḍhiṇakarakaāvēsō
kēsikisōrakaatthaṇakaüjjamō jaaü mahumahaṇō // Līlā.7

sō jaaü jēṇa tēlōkkakavalaṇārambhagabbhiamuhēṇa
ōsāvaṇi vva pīā satta vi culuaṭṭhiā uvahī // Līlā.8

gōrīē gurubharakkantamahisasīsaṭṭhibhañjaṇuddhariaṁ
ṇamaha ṇamantasurāsurasiramasiṇiaṇēuraṁ calaṇaṁ // Līlā.9

caṇḍīē kaḍhiṇakōvaṇḍakaḍḍhaṇāāsasēasalilullō
ṇintakusumbhuppīlō rakkhaü vō kañcuō ṇiccaṁ // Līlā.10

sasaharakarasaṁvaliā tumhaṁ suraṇiṇṇaāē ṇāsantu
pāvaṁ phurantaruddaṭṭahāsadhavalā jaluppīlā // Līlā.11

jaanti tē sajjaṇabhāṇuṇō saāviāriṇō jāṇa suvaṇṇasañcaā
aïṭṭhadōsā viasanti saṅgamēkahāṇubandhā kamalāara iva // Līlā.12

sō jaaü jēṇa suaṇā vi dujjaṇā iha viṇimmiā bhuvaṇē
ṇa tamēṇa viṇā pāvanti candakiraṇā vi parihāvaṁ // Līlā.13

dujjaṇasuaṇāṇa ṇamō ṇiccaṁ parakajjavāvaḍamaṇāṇa
ēkkē bhasaṇasahāvā paradōsaparammuhā aṇṇē // Līlā.14

ahavā ṇa kō vi dōsō dīsaï saalammi jīvalōammi
savvō ccia suaṇayaṇō jaṁ bhaṇimō taṁ ṇisāmēha // Līlā.15

sajjaṇasaṅgēṇa vi dujjaṇassa ṇa hu kalusimā samōsaraï
sasimaṇḍalamajjhapariṭṭhiō vi kasaṇō ccia kuraṅgō // Līlā.16

dujjaṇasaṅgēṇa vi sajjaṇassa ṇāsaṁ ṇa hōi sīlassa
tīē salōṇē vi muhē taha vi hu aharō mahuṁ savaï // Līlā.16A

alamavarēṇāsambaddhālāvapariggahāṇubandhēṇa
bālajaṇavilasiēṇa va ṇiratthavāāpasaṅgēṇa // Līlā.17

āsi tivēatihōmaggisaṅgasañjaṇiatiasapariōsō
sampattativaggaphalō bahulāiccō tti ṇāmēṇa // Līlā.18

ajja vi mahaggipasariadhūmasihākalusiaṁ va vacchaalaṁ
uvvahaï miakalaṅkacchalēṇa mialañchaṇō jassa // Līlā.19

tassa a guṇaraaṇamahōvahīē ēkkō suō samuppaṇṇō
bhūsaṇabhaṭṭō ṇāmēṇa ṇiaakulaṇahaalamiaṅkō // Līlā.20

jassa piabandhavēhi va caüvaaṇaviṇiggaēhi vēēhi
ēkkavaaṇāravindaṭṭhiēhĩ bahumaṇṇiō appā // Līlā.21

tassa taṇaēṇa ēaṁ asāramaïṇā vi viraïaṁ suṇaha
kōūhalēṇa līlāvaï tti ṇāmaṁ kahāraaṇaṁ // Līlā.22

taṁ jaha miaṅkakēsarikarapaharaṇadaliatimirakarikumbhē
vikkhittarikkhamuttāhalujjalē saraaraaṇīē // Līlā.23

paōsasamaē dhavalabhavaṇuttamaṅgasaaṇasuhāsīṇāē bhaṇiaṁ. piaama pēccha pēccha. 

jōṇhāūriakōsakantidhavalē savvaṅgagandhukkaḍēṇivvigghaṁ gharadīhiāē surasaṁ vēvantaō māsalaṁ
āsāēi sumañjuguñjiaravō tiṅgicchipāṇāsavaṁummillantadalāvalīpariaō candujjuē chappaō // Līlā.24

imiṇā saraēṇa sasī sasiṇā vi ṇisā ṇisāē kumuavaṇaṁ
kumuavaṇēṇa va puliṇaṁ puliṇēṇa va sahaï haṁsaülaṁ // Līlā.25

ṇavavisakasāasaṁsuddhakaṇṭhakalamaṇōharō ṇisāmēsu
saraasiricalaṇaṇēurarāō iva haṁsasaṁlāvō // Līlā.26

sañcaraï sīalāantasalilakallōlasaṅgaṇivvaviō
daradaliamālaīmuddhamaülagandhuddhurō pavaṇō // Līlā.27

ēsā vi dasadisāvahuvayaṇavisēsāvali vva sarasalilē
vimbhalataraṅgadōlantapāavā sahaï vaṇarāī // Līlā.28

ēāĩ diyasasambhāvaṇēkkahiaāĩ pēcchaha ghaḍanti
āmukkavirahavēaṇāĩ cakkavāyāĩ vāvīsu // Līlā.29

ēaṁ ua viasiasattavattaparimalavilōhavijjantaṁ
avihāviakusumāsāavimuhiaṁ bhamaï bhamaraülaṁ // Līlā.30

candujjuāvaaṁsaṁ paviambhiasurahikuvalaāmōaṁ
ṇimmalatārālōaṁ piaï va rayaṇīmuhaṁ candō // Līlā.31

tā kiṁ bahuṇā paampiēṇa. 

aïramaṇīā raaṇī saraō vimalō tumaṁ ca sāhīṇō
aṇukūlapariaṇāē maṇṇē taṁ ṇatthi jaṁ ṇatthi // Līlā.32

tā kiṁ pi paōsaviṇōamēttasuhaaṁ mha maṇaharullāvaṁ
sāhēha aüvvakahaṁ surasaṁ mahilāaṇamaṇōjjaṁ // Līlā.33

taṁ muddhamuhamburuhāhi vaaṇaaṁ ṇisuṇiūṇa ṇē bhaṇiaṁ
kuvalaadalacchi ētthaṁ kaīhi tivihā kahā bhaṇiā // Līlā.34

taṁ jaha divvā taha divvamāṇusī māṇusī taha ccēa
tattha vi paḍhamēhĩ kaaṁ kaīhĩ kira lakkhaṇaṁ kiṁ pi // Līlā.35

aṇṇaṁ sakkaapāaasaṅkiṇṇavihā suvaṇṇaraïāō
suvvanti mahākaïpuṅgavēhi vivihāu sukahāō // Līlā.36

tāṇaṁ majjhē amhārisēhĩ abuhēhĩ jāu sīsanti
tāu kahāō ṇa lōē miacchi pāvanti parihāvaṁ // Līlā.37

tā kiṁ maṁ uvahāsēsi suaṇu asuēṇa saddasatthēṇa
ullaviuṁ pi ṇa tīraï kiṁ puṇa viaḍō kahābandhō // Līlā.38

bhaṇiaṁ ca piaamāē piyaama kiṁ tēṇa saddasatthēṇa
jēṇa suhāsiamaggō bhaggō amhārisajaṇassa // Līlā.39

uvalabbhaï jēṇa phuḍaṁ atthō akaatthiēṇa hiaēṇa
sō ccēa parō saddō ṇiccō kiṁ lakkhaṇēṇa mha // Līlā.40

ēmēa muddhajuaīmaṇōharaṁ pāaāē bhāsāē
paviraladēsisulakkhaṁ kahasu kahaṁ divvamāṇusiaṁ // Līlā.41

taṁ taha sōūṇa puṇō bhaṇiaṁ ubbimbabālahariṇacchi
jaï ēvaṁ tā suvvaü susandhibandhaṁ kahāvatthuṁ // Līlā.42

atthi. 

caüjalahivalaarasaṇāṇibaddhaviaḍōvarōhasōhāē
sēsaṅkasuppariṭṭhiasavvaṅguvvūḍhabhuvaṇāē // Līlā.43

palaavarāhasamuddharaṇasōkkhasampattigaruabhāvāē
ṇāṇāviharaaṇālaṅkiāē bhaavaïē puhaīē // Līlā.44

ṇīsēsasassasampattipamuiāsēsapāmarajaṇōhō
suvvasiagāmagōhaṇarambhāravamuhaliadiantō // Līlā.45

aïsuhiapāṇaāvāṇacaccarīravaramāulārāmō
ṇīsēsasuhaṇivāsō āsaavisaō tti vikkhāō // Līlā.46

jō sō aviuttō kaajuassa dhammassa saṇṇivēsō vva
sikkhaṭṭhāṇaṁ va paāvaïssa sukaāṇa āvāsō // Līlā.47

sāsaṇamiva puṇṇāṇaṁ jammuppatti vva suhasamūhāṇaṁ
āarisō āārāṇa saï suchēttaṁ piva guṇāṇaṁ // Līlā.48

avi a. 

susaṇiddhaghāsasantuṭṭhagōhaṇālōamuiagōālō
gēāravabhariadisō varavallaïvēṇuṇivahēsu // Līlā.49

suhāvagāhaṇimmalajalāsaō. taruṇatarujjāṇariddhiramaṇīō. kamalasarasaṇḍamaṇḍiāsāmuhō. sussāaphalabharōṇamiavacchaalāvāsiapahiajaṇasamāulō. savvōvasaggabhaarahiō. cāuvaṇṇasamāuttō. ṇiccūsavavaḍḍhiāṇandō. vivihakāṇaṇōvasōhiabhūmibhāō. vivihakusumāmōavāsiadiantarālō. aṇavaïṇṇakalikālō. aïṭṭhapāvō. aparicattadhammō. aṇuvalakkhiapaāvō apaṇaṭṭhasōhō. aṇuvajāacōrarāabhaō. aparimiaguṇagaṇaṇivāsō tti. 

jahiṁ ca. kāmavarisī bhaavaṁ. pajjaṇṇō kāmaduhāō surahīō. saïphalāō vaṇapphaīō. avañjhāō juaīō tti. 

jahiṁ ca. 

dūruṇṇaagaruapaōharāō kōmalamuṇālavāhīō
saï mahuravāṇiāō juaīō ṇiṇṇaāu vva // Līlā.50

acchaü tā ṇiachēttaṁ sēsāi vi jattha pāmaravahūhiṁ
rakkhijjanti maṇōharagēāravahariahariṇāhiṁ // Līlā.51

ia ērisassa sundari majjhammi sujaṇavaassa ramaṇīaṁ
ṇīsēsasuhaṇivāsaṁ ṇaaraṁ ṇāmaṁ païṭṭhāṇaṁ // Līlā.52

taṁ ca piē varaṇaaraṁ vaṇṇijjaï jā vihāi tā raaṇī
uddēsō saṅkhēvēṇa kiṁ pi vōcchāmi ṇisuṇēsu // Līlā.53

jattha varakāmiṇīcalaṇaṇēurārāvamaṇusarantēhiṁ
paḍirāvijjaï muhamukkakisalaaṁ rāahaṁsēhiṁ // Līlā.54

jaṇṇaggidhūmasāmāliaṇahaalalōaṇēkkarasiēhiṁ
ṇaccijjaï sasaharamaṇisilāalē gharamaūrēhiṁ // Līlā.55

ṇa tarijjaï gharamaṇikiraṇajālapaḍiruddhatimiraṇiarammi
ahisāriāhĩ āmukkamaṇḍaṇāhiṁ pi sañcariuṁ // Līlā.56

sāṇūrathūhiādhaaṇirantarantariataraṇikaraṇiarē
parisēsiāavattaṁ gammaï saṅgīavilaāhiṁ // Līlā.57

sarasāvarāhaparikuviakāmiṇīmāṇamōhalampikkaṁ
kalaaṇṭhiulaṁ cia kuṇaï jattha dōccaṁ piāṇa saā // Līlā.58

ṇiddaaraarahasakilantakāmiṇīsēajalalavupphusaṇā
pijjanti jattha ṇāsañjalīhi ujjāṇagandhavahā // Līlā.59

gharasirapasuttakāmiṇikavōlasaṅkantasasialāvalaaṁ
haṁsēhi ahilasijjaï muṇālasaddhāluēhi jahiṁ // Līlā.60

marahaṭṭhiā paōharahaliddaparipiñjarambuvāhīē
dhuvvanti jattha gōlāṇaīē taddiasiaṁ pāvaṁ // Līlā.61

aha ṇavara tattha dōsō jaṁ gimhapaōsamalliāmōō
aṇuṇaasuhāĩ māṇaṁsiṇīṇa bhōttuṁ cia ṇa dēi // Līlā.62

aha ṇavara tattha dōsō jaṁ phalihasilāyalammi taruṇīṇa
mayaṇaviyārā dīsanti bāhiraṭhiēhi vi jaṇēhiṁ // Līlā.62A

aha ṇavara tattha dōsō jaṁ viasiakusumarēṇupaḍalēṇa
maïlijjanti samīraṇavasēṇa gharacittabhittīō // Līlā.63

tatthērisammi ṇaarē ṇīsēsaguṇāvagūhiasarīrō
bhuvaṇapavitthariajasō rāā sālāhaṇō ṇāma // Līlā.64

jō sō aviggahō vi hu savvaṅgāvaavasundarō suhaō
duddaṁsaṇō vi lōāṇam̐ lōaṇāṇandasañjaṇaṇō // Līlā.65

kuvaī vi vallahō paṇaïāṇa taha ṇaavarō vi sāhasiō
paralōabhīruō vi hu vīrēkkarasō taha ccēa // Līlā.66

sūrō vi ṇa sattāsō sōmō vi kalaṅkavajjiō ṇiccaṁ
bhōī vi ṇa dōjīhō tuṅgō vi samīvadiṇṇaphalō // Līlā.67

bahulantadiṇēsu sasi vva jēṇa vōcchiṇṇamaṇḍalaṇivēsō
ṭhaviō taṇuattaṇadukkhalakkhiō riuaṇō savvō // Līlā.68

ṇiatēapasāhiamaṇḍalassa sasiṇō vva jassa lōēṇa
akkantajaassa jaē paṭṭhī ṇa parēṇa saccaviā // Līlā.69

ōsahisihāpisaṅgāṇa vōliā giriguhāsu raaṇīō
jassa payāvāṇalakantikavaliāṇaṁ piva riūṇaṁ // Līlā.70

ālihiaï jō vammahaṇibhēṇa ṇiavāsabhavaṇabhittīsu
laḍahavilaāhĩ ṇahamaṇikiraṇāruṇiaggahatthēhiṁ // Līlā.71

hiaē ccēa vilāanti suiraparicintiā vi sukaīṇa
jēṇa viṇā duhiāṇa va maṇōrahā kavvaviṇivēsā // Līlā.72

ia tassa mahāpuhaīsarassa icchāpahuttavihavassa
kusumasarāuhadūō vva āgaō suaṇu mahumāsō // Līlā.73

patthāṇaṁ paḍhamāgaamalaāṇilapisuṇiaṁ vasantassa
bahulacchalantakōilaravēṇa sāhanti va vaṇāiṁ // Līlā.74

gahiūṇa cūyamañjari kīrō paribhamaï pattalāhatthō
ōsarasu sisiraṇaravaï puhaī laddhā vasantēṇa // Līlā.74A

maülantamaüliēsuṁ viasiaviasantakusumaṇivahēsu
sarisaṁ cia ṭhavaï paaṁ vaṇēsu lacchī vasantassa // Līlā.75

bahuēhi mi kiṁ parivaḍḍhiēhĩ bāṇēhĩ kusumacāvassa
ēkkēṇaṁ cia cūaṅkurēṇa kajjaṁ ṇa pajjattaṁ // Līlā.76

ghippaï kaṇaamaaṁ piva pasāhaṇaṁ jaṇiatilaasōhēṇa
abbhahiajaṇiasōhaṁ kaṇiāravaṇaṁ vasantēṇa // Līlā.77

viasantavivihavaṇarāikusumasiriparigaā mahātaruṇō
kiṁ puṇa viambhamāṇō jaṁ ṇa kuṇaï malliāmōō // Līlā.78

paḍhamaṁ cia kāmiaṇassa kuṇaï maüāĩ pāḍalāmōō
hiaāĩ suhaṁ pacchā visanti sēsā vi kusumasarā // Līlā.79

pajjattaviāsuvvēllagundipabbhāraṇūmiadalāiṁ
pahiāṇa durālōāĩ hōnti māandagahaṇāiṁ // Līlā.80

apahuttaviāsuḍḍīṇabhamaravicchāadalaüḍubbhēaṁ
kundalaïyāē vialaï himavirahāāsiaṁ kusumaṁ // Līlā.81

ābajjhantaphaluppaṅkathōavihaḍantasandhibandhēhiṁ
mandapavaṇāhaēhĩ vi parigaliaṁ sinduvārēhiṁ // Līlā.82

thōūsasantapaṅkaamuhīē ṇivvaṇṇiē vasantammi
vōlīṇatuhiṇabharasutthiyāē hasiaṁ va ṇaliṇīē // Līlā.83

malaasamīrasamāgamasantōsapaṇāccirāhĩ savvattō
vāhippaï ṇavakisalaakarāhĩ sāhāhĩ mahulacchī // Līlā.84

dīsaï palāsavaṇavīhiyāsu papphullakusumaṇivahēṇa
rattambaraṇēvacchō ṇavavaraïttō va mahumāsō // Līlā.85

parivaḍḍhaï cūavaṇēsu visaï ṇavamāhavīviāṇēsu
lulaï va kaṅkēllidalāvalīsu muiō vva mahumāsō // Līlā.86

aṇṇaṇṇavaṇalaāgahiaparimalēṇāṇilēṇa chippantī
kusumaṁsuēhĩ ruaï va parammuhī taruṇacūalaā // Līlā.87

viasiaṇīsēsavaṇantarālaparisaṇṭhiēṇa kāmēṇa
vivasijjaï kusumasarēhĩ laddhapasarēhĩ kāmiaṇō // Līlā.88

ia vammahabāṇavasīkaammi saalammi jīvalōammi
mahusirisamāgamatthāṇamaṇḍavaṁ uvagaō rāā // Līlā.89

sēvāgaasaasāmantamaüḍamāṇikkakiraṇavicchuriē
sīhāsaṇammi bandiṇajaasaddasamaṁ samāsīṇō // Līlā.90

pariariō vāravilāsiṇīhi surasundarīhĩ va surēsō
kaṇaāalō vva āsāvahūhĩ saï vi asiamuhīhiṁ // Līlā.91

aha sō ēkkāē samaṁ ṇaraṇāhō candalēhaṇāmāē
sapparihāsaṁ sumaṇōharaṁ ca suhaaṁ samullavaï // Līlā.92

aï candalēhē ṇa ṇiasi malaāṇilakusumarēṇupaḍahatthaṁ
kāmēṇa vāsabhavaṇaṁ va viraïaṁ dasadisāakkaṁ // Līlā.93

tā kīsa tumaṁ kēṇāvi maaṇasarabandhuṇā miaṅkamuhi
ciñcilliā si savvāarēṇa savvaṅgiaṁ ajja // Līlā.94

ṇavacampaakusumaṇivēsiāṇaṇō kēṇa tuha ṇiḍālaalē
sajjīvō viva lihiō mahupāṇaparavvasō mahuō // Līlā.95

kēṇa va mahagghamaaṇāhipaṅkajōēṇa tuha kavōlēsu
lihiāō pattalēhāō maaṇasaravattaṇīō vva // Līlā.96

kēṇa va kaïā sahaāramañjarī tuha kavōlapērantē
karaphaṁsavihāviakusumasañcaā suaṇu ṇimmaviyā // Līlā.97

kēṇajja tujjha tavaṇijjapuñjapīē paōharucchaṅgē
pattattaṁ pattaṁ pattalacchi pattaṁ lihantēṇa // Līlā.98

ēkkēkkamavaaṇamuṇāladāṇavaliaddhakandharābandhaṁ
calaṇakamalēsu lihiaṁ kēṇēyaṁ haṁsamihuṇajuaṁ // Līlā.99

ia kēṇa ṇiaaviṇṇāṇapaaḍaṇuppaṇṇahiaabhāvēṇa
avihāviaguṇadōsēṇa pāiā sappiṇī chīraṁ // Līlā.100

taṁ taha sōūṇa ṇarāhivāhi viasantalōaṇamuhīē
daralajjōṇaavaaṇāē pabhaṇiaṁ candalēhāē // Līlā.101

sō dēva viddhakusalō cittaarō jēṇa tumha dārammi
avalambiūṇa pattaṁ taïā lihiō tumaṁ cēa // Līlā.102

sō ccēa puṇō sampaï siṅghaladīvāhi āgaō ēttha
tēṇēaṁ maaṇamahūsavammi savvaṁ samālihiaṁ // Līlā.103

aha ēvaṁ sapparihāsagōṭṭhisuhasaṇṭhiassa ṇaravaïṇō
laddhāvasaraṁ ēkkēṇa mantiuttēṇa ullaviaṁ // Līlā.104

sō dēva cārapurisō siṅghalavaïṇā ṇirūviō maṇṇē
imiṇā viṇṇāṇaguṇēṇa candalēhāgharē vasaï // Līlā.105

ēvavihā ēvavihaṁ acchanti ṇarēsarāṇa jē kaḍaē
tē carapurisā lōē hi jakkhaṇāmā bhaṇijjanti // Līlā.106

tā bhaṇiyaṁ ṇaravaïṇā tassōvari suyaṇu siṁhalēsassa
pēhiō vijayāṇandō pōṭṭisavaramantiṇā sahiō // Līlā.106A

tassa kaḍayāu ajja vi ṇāgacchaï kōi kahaïuṁ saccaṁ
kiṁ bhaṇaï siṁhalēsō kiṁ vā sēṇāhivō amhaṁ // Līlā.106B

ajjaṁ cia siṭṭhaṁ hēriēhĩ uvahītaḍammi sampattō
vijaāṇandō saha pōṭṭisēṇa parivaḍḍhiapaāvō // Līlā.107

taha sō vi siṅghalēsō taddiasaṇirālasō saaṁ cēa
javasēndhaṇasampuṇṇāi kuṇaï duggāi avisaṇṇō // Līlā.108

visamīkarēi uvahītaḍāĩ jōēi jujjhabhūmīō
vijaāṇandēṇa samaṁ mahāhavaṁ mahaï ṇikkampō // Līlā.109

bhaṇiaṁ ca rāiṇā piavaaṁsa sō ccēa tattha pattaṭṭhō
vijaāṇandō ṇiasandhiviggahē kiṁ imēṇamha // Līlā.110

jēṇaṇṇē vi mahāmaṇḍalāhivā ṇibbhaā vi bhēsaviā
sō kiṁ vijaāṇandō vañcijjaï siṁhalēsēṇa // Līlā.111

aṇavēlaṁ sāhijjasu ēaṁ tuha hēriēṇa jaṁ siṭṭhaṁ
ēsā ramaṇīā maaṇacaccarī tāva vōlēu // Līlā.112

ēvaṁ bhaṇiūṇa ṇarāhivēṇa savvāṇa vāravilaāṇa
diṇṇāĩ mahūsaviāĩ bandiṇāṇaṁ ca bahuāiṁ // Līlā.113

taha sammāṇiaṇīsēsapaṇaïsantōsavasapasaṇṇamuhō
viṇṇattō suaṇu purōhiēṇa uvasappiūṇa pahū // Līlā.114

dēva sumajjhaṇasamaō sajjaṁ cia majjaṇaṁ visūrēi
diavarasatthō dārē tuha ṇiccaṇivēsiēkkamaṇō // Līlā.115

aha sō visajjiāsēsapaṇaïpaḍivaṇṇamajjaṇārambhō
sañcaliō bandiṇasaasamūhakaajaajaāsaddō // Līlā.116

tāva a sañcaliamahāṇarēndavaravāraramaṇisaṁvaliō
bhaḍabhaṇḍabhōamīsō jāō atthāṇasaṅkhōhō // Līlā.117

sahasuṭṭhiaṇarasammaddaṇōllaṇummatthiāṇaṇō paḍiō
pōkkaraï thērabhaṭṭō ahō viṇaṭṭhō viṇaṭṭhō haṁ // Līlā.118

tō sō sēvāvāēṇa viṇaḍiō kaha vi kēhĩ vi varāō
ukkhittō paṅkagaō va jaragaō rāapurisēhiṁ // Līlā.119

ētthantarammi. 

aṇṇōṇṇamaüḍasaṅghaṭṭakhuḍiamāṇikkapaarapakkhaliō
suharēṇa saraï ēkkēkkamaṅgaṇatthambhiō lōō // Līlā.120

kāhi vi varavāravilāsiṇīhĩ vēsā vi saṇṭhiā puraō
pēllijjanti suvallahajaṇajōggēhiṁ pihuthaṇēhiṁ // Līlā.121

kīē vi mahāsammaddasēataṇṇāaṇīvibandhāē
duvvōjjhō ujjhiamēhalō vi jāō ṇiambabharō // Līlā.122

ṇivviccāliṅgaṇalālasāē hiaïcchiē samāvaḍiē
bahu maṇṇijjaï kīē vi tuḍiō thūlāmalō hārō // Līlā.123

kīē vi maamaāmōamiliamuhalālimaüliacchīē
laddhāvasarō vi cirēṇa kaha vi vōlijjaï paēsō // Līlā.124

ia saṇṇāvāhippantapariaṇō kaha vi rāabhavaṇāhi
pavaṇāsāsiahiaō ṇiaāvāsaṁ gaō lōō // Līlā.125

rāā vi pavajjantēhĩ vivihamaṅgalaṇihōsamuhalēhiṁ
tūrēhĩ paḍhantēhĩ a bandiṇadiavarasamūhēhiṁ // Līlā.126

savvāhiṁ cia savvōsahīhĩ līlāē majjiūṇa ciraṁ
saalasamāṇiadēvāitappaṇō bhavaṇamallīṇō // Līlā.127

tattha vi gōbhūmisuvaṇṇavatthatilamīsiāĩ dāūṇa
dāṇāĩ diavarāṇaṁ bhōaṇasālaṁ samallīṇō // Līlā.128

taddēsaāliēhiṁ paṇaīhĩ samaṁ pasaṇṇamaṇabhāvō
bhuttaṁ vivihāhāraṁ surasaṁ kālāṇurūaṁ ca // Līlā.129

bhōttuṁ takkālōiapariaṇapariāliō samallīṇō
antōatthāṇaharaṁ viraïavararaaṇapallaṅkaṁ // Līlā.130

tatthāsīṇō sahiēhĩ sukaïchandāṇuvattiēhiṁ ca
samuaṁ suhasantuṭṭhō ṇaraṇāhō ēkkasariāē // Līlā.131

vāmakarōvaggiavēttadaṇḍadāhiṇakarōtthaamuhēṇa
pahuhiaabhāvakusalēṇa dāravālēṇa viṇṇattō // Līlā.132

dēva disāvijaāō sēṇāhivaī kēṇā vi kajjēṇa
jarakappaḍaṇēvacchō vijaāṇandō duvārammi // Līlā.133

tō taṁ sahasa tti ṇisāmiūṇa savisāavimhiamaṇēṇa
bhaṇiaṁ amaccamuhapēsiacchiṇā puhaïṇāhēṇa // Līlā.134

haṁhō bhaṭṭakumārila ṇisuaṁ jaṁ vēttiēṇa saṁlattaṁ
tā kiṁ vijaāṇandō ēāvatthantaraṁ pattō // Līlā.135

ṇīsēsaṇīisatthatthavatthuvitthāravitthaamaī vi
asahāō vavagaavāhaṇō a kahamāgaō ēttha // Līlā.136

na ya bhiccā nēha karī na ya turayā nēya pōṭṭisō mantī
vijayāṇandassa kahaṁ kaha jāyā ērisāvatthā // Līlā.136A

bhaṇiaṁ bhaṭṭakumārēṇa dēva visamā jaammi kajjagaī
maṇṇē tahāvi ēsō kēṇa vi kajjēṇa sampattō // Līlā.137

kiṁ jahā. 

parivaḍḍhiapahusambhāvaṇāṇa ēvaṁvihē mahākajjē
asamattapēsaṇāṇaṁ maraṇaṁ cia sahaï purisāṇa // Līlā.138

tā jaï kahāvi ēsō siṁhalarāāhi parihavaṁ pattō
tā ēttha tumha dārē ṇūṇaṁ ṇalliaï jīantō // Līlā.139

aha sō ccia jōikkhō ṇiakajjagaīē kiṁ viārēṇa
āṇēha mā vilambaha dīsaü tā sē muhacchāā // Līlā.140

tō takkhaṇarāāṇattadāravālāṇumaggasaṁlaggō
saccaviō kughaḍantuttamaṅgakamalō ṇarindēṇa // Līlā.141

samaïcchiūṇa sundari āṇattaṁ sē suhāsaṇaṁ pahuṇā
uvaviṭṭhō bhaṭṭakumārilassa paapēsiacchijuō // Līlā.142

aha tattha suhāsaṇakaapariggahō ṇijjaṇaṁ vihēūṇa
khaṇamēttasamāsatthō sacchariaṁ pucchiō pahuṇā // Līlā.143

haṁhō tuha vijaāṇanda ēttha ēvaṁvihaṁ samāgamaṇaṁ
ṇīsēsajuttirahiaṁ ahiyaṁ hiaaṁ mha dūmēi // Līlā.144

tō aṇuampāṇugaaṁ vaaṇaṁ ṇiasāmiṇō suṇēūṇa
pariōsavasavisaṭṭantalōaṇaṁ tēṇa viṇṇattaṁ // Līlā.145

dēva mahantī khu kahā ēsā sumaṇōrahāṇa sambhūī
kōūhalēṇa sīsaï avahiahiaā ṇisāmēha // Līlā.146

malaāalāhivē vasikaammi samiammi paṇḍirāammi
pāraddhē raaṇāaraparapāruttārapariammē // Līlā.147

bhaṇiaṁ amaccasiripōṭṭisēṇa mā tā karēha pariammaṁ
sahasa tti daṇḍasajjhō ṇa hōi amhaṁ silāmēhō // Līlā.148

sāmaṇṇō vi ṇa tīraï duggatthō jōhiuṁ parabhaḍēhiṁ
sō uṇa vihi sampuṇṇō sūrō cāī subhiccō a // Līlā.149

juttiṇṇuō sahammō ahiēhĩ alaṅghiō mahāmāṇī
mantucchāhapahāṇō dukkhaṁ jōhijjaï parēhiṁ // Līlā.150

ṇaavikkamōvahōjjā savvāṇa vi patthivāṇa ēsa mahī
ṇa uṇēkkavikkamarasā havanti siribhāiṇō purisā // Līlā.151

tā sāmaṇaē santē santē purisāṇa bhēaviṇṇāṇē
dāṇē vi sampaḍantē kō daṇḍē āaraṁ kuṇaï // Līlā.152

jaṁ jaha kamēṇa bhaṇiaṁ puvvāariēhĩ atthasatthēhiṁ
taṁ taha paḍivajjantā sirīē purisā varijjanti // Līlā.153

tā pēsijjaü dūō sāmēkkālāvamuhalapattaṭṭhō
parahiaabhāvakusalō dacchō kālaṇṇuō dhīrō // Līlā.154

jaï sō tēṇaṁ cia uaṇamēi tā sāha kiṁ paāsēṇa
vāāē jō vivajjaï visēṇa kiṁ tassa diṇṇēṇa // Līlā.155

ṇisuaṁ ca maē jaha tassa saalajialōasārasambhūā
līlāvaï tti ṇāmēṇa piasuā jīviabbhahiā // Līlā.156

tissā sujammadiahē kēṇa vi asarīriāē vāāē
dēvēṇa samāiṭṭhaṁ siṭṭhaṁ dēvaṇṇuēhiṁ pi // Līlā.157

jaha jō imīē varabāliāē hōhī varō tti varasamaē
sō saalapuhaïṇāhō lahihī divvāu siddhīō // Līlā.158

tā jaï kahāvi sō amha sāmiṇō taṁ kumāriāraaṇaṁ
uvaṇēi tā ṇa siddhaṁ kiṁ vā ēttha mha puhavīē // Līlā.159

aṇṇaṁ ca ēttha ēvaṁvihāṇa raaṇāṇa bhāaṇōmha pahū
ia jāṇiūṇa sāmaṁ tēṇa samaṁ bahumaaṁ amha // Līlā.160

taṁ taha sōūṇa maē amaccasiripōṭṭisāhi ṇīsēsaṁ
bhaṇiaṁ alaṁ mha dūēṇa tā saaṁ cēa vaccāmō // Līlā.161

sō jēṇa majjha daṁsaṇasiṇēhasambhāvaṇāpariggahiō
dēi ccia maha pahuṇō taṁ ṇiaakumāriāraaṇaṁ // Līlā.162

bhaṇiaṁ puṇō vi siripōṭṭisēṇa ēvaṁvihammi kajjammi
ṇa virujjhaï tuha gamaṇaṁ siṅghaladīvāhivāhuttaṁ // Līlā.163

aha ēvaṁ bahusō mantiūṇa gōsammi ṇiaakaḍaāō
sañcaliō paramēsara parimiaparivārapariariō // Līlā.164

tō taṁ sirikulabhavaṇaṁ mahumahavāsaṁ disāvahūṇilaaṁ
bhuvaṇaparihāṇibaddhaṁ va sāaraṁ jhatti sampattō // Līlā.165

paḍichandaṁ piva gaaṇaṅgaṇassa vasuhāvarōhasicaaṁ va
riddhiṁ va mahāpalaasya jammabhūmiṁ va bhuvaṇāṇa // Līlā.166

daṭṭhuṁ tam amburāsiṁ ṇaravaï paricintaamhi hiaēṇa
dukkhuttārō ēsō jaha bhaṇiō pōṭṭisēṇa mha // Līlā.167

dīsaï paḍupavaṇuggaapaḍiravapaḍipuṇṇadasadisāakkō
hallantuvvēllamahallalaharimālāulōllōlō // Līlā.168

ṇintaccharō vi rāmāṇulaṅghiō ṇivvisō vi visamaïō
karituraavajjiō vi hu paḍirakkhiyamahiharugghāō // Līlā.169

asurō vi saā mattō mattō vi amukkaṇiaamajjāō
majjāasaṇṭhiō vi hu virasō vi savāṇiō ccēa // Līlā.170

sāhēi jammi ajja vi paaḍō pavaavaïsāhasupphālō
mahimaṇḍalaggahatthō vva rāmacariāĩ sēuvahō // Līlā.171

dīsanti sirisuvāsahararaïakusumōvaārasāricchā
vēlāvaṇavīiviiṇṇaraaṇaghaḍiā taḍucchaṅgā // Līlā.172

ajja vi taḍaviasiasurahikusumasandōhavāsiāsēhĩ
vāruṇiviṇiggamō kēsarēhĩ sāhijjaē jammi // Līlā.174

lakkhijjaï ajja vi guñjirāliulavalaavāulalaēhiṁ
mahaṇuttiṇṇērāvaṇamaggō sattacchaatarūhiṁ // Līlā.174

sēvijjaï sarasōhaṁsakaṇaïbhavaṇēsu siddhamihuṇēhiṁ
jammi lavaṅgēlāvaṇaparimalaparivāsiō pavaṇō // Līlā.175

tattha surāsurasiramaüḍakōḍiparihaṭṭapāavīḍhaṅkaṁ
rāmēsaraṁ ṇamēūṇa jāṇavattaṁ samārūḍhō // Līlā.176

akulīṇē vi suammē calaṇavihūṇē vi dacchapaagamaṇē
bahuguṇamaē vi lahuē ṇīrappaṇaē vi bahusaṅgē // Līlā.177

tō parimiaparivārō ārūḍhō ērisammi bōhitthē
jā laṅghimō ṇa uahiṁ tā ṇaravaï ēkkasariāē // Līlā.178

ummūlantō thalataruvaṇāĩ āsāmuhāĩ pūrantō
saṅkhōhantō dīvantarāĩ uddhāiō pavaṇō // Līlā.179

tō sō tuṅgaarāṇilasaṅkhōhiajalapaṇullaṇullasiō
puvvōvahi sampattō gōlāsarisaṅgamaṁ pōō // Līlā.180

tattha vi visamasilāaḍasañcuṇṇiasandhibandhaṇō sahasā
saakhaṇḍa visaṅghaḍiō asamañjasakajjabandhō vva // Līlā.181

bhiṇṇammi tammi pōē savvēhĩ vi jāṇavattiēhĩ ahaṁ
ēkkaphalaē ṇisaṇṇō gōlāmuhadāramuvaṇīō // Līlā.182

tattha lavaṇambuṇibbharasōttuvvattantavimhalaṅgēṇa
tē jāṇavattiā pucchia mhi sāhēha kō kattha // Līlā.183

siṭṭhaṁ ca tēhĩ ṇaravaï ahōmuhatthaṁ visaṇṇavaaṇēhiṁ
taṁ tumha pariaṇaṁ bhaṭṭaütta kālēṇa parigiliaṁ // Līlā.184

kiṁ kīraï haadēvvāhi jēṇa tumhaṁvihā vi sappurisā
pāvanti ahammajaṇōiāĩ vasaṇāĩ saṁsārē // Līlā.185

tā vacca sarīradhaṇāṇa hōnti sulahā puṇō vi savvihavā
taṁ jaha jhīṇō vi sasī pāvaï taṁ cēa cirariddhiṁ // Līlā.186

ēvaṁ ṇaraṇāha ṇisāmiūṇa taḍivaḍaṇadūsahaṁ vaaṇaṁ
kahakaha vi maē maccūmuhāhi viṇiattiō appā // Līlā.187

paricintiaṁ hi ṇō tē sahāiṇō ṇēa īhiaṁ kajjaṁ
ṇa a sō ṇiavakkhēvō ṇa sāmisambhāvaṇā ṇa jasō // Līlā.188

ṇa tahā pahāṇapariaṇaviṇāsadukkhaṁ pi dūmaē hiaaṁ
jaha hiaasamīhiakajjaṇipphalō maha samārambhō // Līlā.189

pahupēsaṇapattaṭṭhā pāraddhaṇirālasēkkaṇivvahaṇā
parituliuvvūḍhabharā aṇṇē ccia kē vi tē purisā // Līlā.190

amhārisēhĩ kattō ṇaapōrisabuddhidēvvarahiēhiṁ
sijjhanti mahīvaïṇō ēddahamēttāĩ kajjāiṁ // Līlā.191

paribhāviūṇa taha vi hu saṁsārasuhāsuhāĩ ṇiahiaē
bahu maṇṇiamhi bōhitthiēhĩ jaṁ taṁ samullaviaṁ // Līlā.192

kuggāmakāhilāhĩ vi uvaēsō āvaīsu kō lahaï
buḍḍantāṇa taṇāĩ vi hatthavalambattaṇamuvēnti // Līlā.193

tā gantūṇa sakaḍaaṁ puṇō vi aṇṇēhĩ ṇiasahāēhiṁ
pāraddhakajjaṇivvahaṇaṇicchaē sajjimō appā // Līlā.194

ēvaṁ vicchūḍhavisāaṇiccalaṁ ṇiamiūṇa ṇiahiaaṁ
sañcaliō bōhitthiavaaṇuvaïṭṭhēṇa maggēṇa // Līlā.195

ēlāvaṇalavalilavaṅgaparimalāliddhapāavaṇiuñjaṁ
parilaṅghiūṇa jalaṇihikūlāsaṇṇaṁ vaṇuddēsaṁ // Līlā.196

sampattō saralatamālatālapīālasālasañchaṇṇaṁ
puṇṇāaṇāakēsarajambukaambambaṇiurumbaṁ // Līlā.197

taṁ sattamuhavihattambuṇivahaṇiddhōakalimaluppaṅkaṁ
kahakaha vi dēva suirēṇa sattagōdāvarībhīmaṁ // Līlā.198

sattāsāsāiasāarāē gōlāē avahiō khēō
garuē vi mahāvasaṇē sahavāsasamāgaā suhaā // Līlā.199

jacchandamajjaṇujjhiaparissamō taṁ piṇāiṇō bhavaṇaṁ
bhavabhūabhaāvaharaṁ allīṇō takkhaṇaṁ cēa // Līlā.200

saccaviō saalasurāsurēndasiramaüḍapaḍiacalaṇajuō
tiurandhaagaamaaṇaṅgaṇāsaṇō girisuādaïō // Līlā.201

taṁ tiuṇativēatimantataïmaaṁ tiasavandiaṅghijuaṁ
thōūṇa jōasatthatthuīhi bhāvēṇa sūlaharaṁ // Līlā.202

allīṇō ēkkaṁ ēkkadēsasuhasaṇṭhiēkkapāsuvaaṁ
paralōapahaṇivēsaṁ va maṇaharaṁ varamaḍhāaaṇaṁ // Līlā.203

tā tattha siajaḍāhāraviṇaavēvantakandharābandhō
vaapariṇāmōhāmialāaṇṇaviōiāvaavō // Līlā.204

subbhabbhadhavalabhūīpasāhiō akkhamāliāharaṇō
diṭṭhō bhaddāsaṇakaapariggahō ṇaggapāsuvaō // Līlā.205

tō tēṇa kaapaṇāmassa majjha vēttāsaṇaṁ samāiṭṭhaṁ
aha tattha suhāsaṇakaapariggahō pucchiō kusalaṁ // Līlā.206

kattōhintō tumhē samāgaā kattha cintiaṁ gamaṇaṁ
bhaṇiaṁ ca maē bhaavaṁ sutitthajattāpasaṅgēṇa // Līlā.207

tā tēṇa samaṁ bahusō jāō satthatthasaṅkahālāvō
cirapariciō vva sō mē saṇēhabhāvaṁ samōiṇṇō // Līlā.208

tāva a ṇahaṅgaṇaddhavahasaṇṭhiē dēva diasaṇāhammi
bhaṇiō haṁ tēṇa mahāmahēsiṇā sāaraṁ bahusō // Līlā.209

ētthamhēhi mahāmaï phalamūlāhāriṇō dupavvaïyā
ṇa uṇēttha tumha jōggō āhārō kaha vi sampaḍaï // Līlā.210

taha vi hu muhuttamēkkaṁ uvarujjhaha jā imāō bhamiūṇa
āṇēmi kiṁ pi visahaha sāhīṇaṁ bhōaṇaṁ jaṁ mha // Līlā.211

ēvaṁ vōttūṇa gaō accāsaṇṇēsu pāavatalēsu
tattha maē saccaviaṁ aïṭṭhaüvvaṁ mahacchariaṁ // Līlā.212

addaṁsaṇāē ṇaravaï phalēhĩ vivihēhĩ vaṇasaīē saaṁ
bhariaṁ bhicchāvattaṁ ṇa tavāhi dusampaḍaṁ kiṁ pi // Līlā.213

aha tēṇāhaṁ ṇaravaï kayakaraṇīēṇa tāĩ sarasāiṁ
pāavaphalāĩ savvāarēṇa bhuñjāviō tattha // Līlā.214

aha ṇahaalaṭṭabhāaṭṭhiammi sahasa tti diasaṇāhammi
savisāaṁ tēṇa mahāmahēsiṇā ṇē puṇō bhaṇiō // Līlā.215

iha bhaṭṭaütta ṇivasaï raaṇiarō bhīsaṇāṇaṇō ṇāma
sō maṁ ēkkaṁ mōttuṁ ṇa dēi aṇṇassa ōvāsaṁ // Līlā.216

tā kiṁ puṇṇēhĩ viṇā ēkkaṁ pi ṇisaṁ suhēṇa ōvāsō
labbhaï tumhēhĩ samaṁ jahicchiaṁ iha bhavāaaṇō // Līlā.217

ēsō vi saalabhuvaṇantarālakammēkkasakkhiṇō bhāṇu
aïtōraviaturaṅgō pēcchatthaïriṁ samalliaï // Līlā.218

mūlaparimiliaraviarasamōsarantī u paricaanti vva
jaṇaṇipparihōjjaṁ sampaï tti taruṇō ṇiacchāaṁ // Līlā.219

giriṇō diṇapariṇaïsamaapiñjarāavapasaṅgapiṅgaṅgā
pērantataruvaṇantariakaṇaarūa vva dīsanti // Līlā.220

diasāvasāṇasisirattaṇēṇa ciravūḍhasarasagurupaṅkā
āmukkamajjaṇā sañcaranti vaṇasērihasamūhā // Līlā.221

ēkkaṁ cia salahijjaï diṇēsadiahāṇa ṇēhaṇivvahaṇaṁ
ā jamma ēkkamēkkēhĩ jēhĩ virahō ccia ṇa diṭṭhō // Līlā.222

ahavā kiṁ bahuṇā jhūriēṇa hiaïcchiāĩ lōammi
puṇṇōhĩ viṇā ṇa hu sampaḍanti saï sajjaṇāṇaṁ pi // Līlā.223

ia tēṇa bhaṇāmi tumaṁ jāva imō diasasēsagaïsūrō
tāva suvasaïṁ daṁsēmi jattha vasiō suhaṁ jāsi // Līlā.224

bhaṇiaṁ ca maē bhaavaṁ kiṁ kāhī sō ṇisāarō majjha
ēttha ccia parivasimō tumhēhĩ samaṁ jahicchāē // Līlā.225

tō tēṇa puṇō bhaṇiaṁ alamimiṇā jampiēṇa taṁ tassa
sīlaṇṇō ṇa mahāmaï tēṇēmvavihaṁ paampēsi // Līlā.226

pariariō raaṇiarō raaṇiarabhaḍāṇa dasasahassēhiṁ
sō ṇisisamaē diavara dēvāṇa vi dujjaō samarē // Līlā.227

ētthamha samāsaṇṇaṁ accantamaṇōharaṁ sukusumalaaṁ
supphaliapāavaṁ varavihaṅgaruamuhaliadiantaṁ // Līlā.228

vivihatarukaṇaïkisalaaṇirantarantariataraṇikaraṇiaraṁ
jakkhamahēsisuāṇaṁ kaṇṇāṇa tavōvaṇujjāṇaṁ // Līlā.229

tā tattha mahāṇumaī ṇāmaṁ jakkhāhivassa piataṇaā
tāvasavēsaṇisaṇṇā ṇa āṇimō kēṇa kajjēṇa // Līlā.230

bīā vi tārisi cciya sutāvasī kuvalaābalī ṇāma
vihiṇō viṇṇāṇavaḍāiya vva dhūyā mahāmuṇiṇō // Līlā.231

tāṇēkkamēkka dōṇhaṁ pi ṇēhasandāṇaṇialiamaīṇaṁ
samasōkkhadukkhasambhāvaṇāē diahā aïkkanti // Līlā.232

tā ēhi jā ṇa rujjhaï imāṇa vaapariṇaāṇa acchīṇa
timirēṇa diṭṭhipasarō tāva tumaṁ tāṇa dēsēmi // Līlā.233

vasiūṇa jēṇa vaccasi rattiṁ sahasa tti laddhavēsambhō
hiaïcchiaṁ paēsaṁ kumarīṇa tavōvaṇāhintō // Līlā.234

aha tēṇa samaṁ ṇaravaï sampattō taṁ tavōvaṇujjāṇaṁ
jaṁ pēcchiūṇa pamhusaï suravarindō vi saṭṭhāṇaṁ // Līlā.235

tatthuccaphalihaparivēsaviraïāṇēaraaṇarāillaṁ
parisaratarukusumāmōavāsiāsāmuhāhōaṁ // Līlā.236

vēruliakhambhatōraṇaviṇivēsiasālahañjiāṇivahaṁ
vajjēndaṇīlamaragaamaṇimaṇḍiathūhiābandhaṁ // Līlā.237

bahuvihamahagdhamāṇikkakiraṇavicchuriadāramuhasōhaṁ
viddumavicittasōvāṇarāisuṇibaddhasañcāraṁ // Līlā.238

kalahōaviṇimmiavasahamaṇḍavāsaṇṇaṇandimahaālaṁ
diṭṭhaṁ aïṭṭhaüvvaṁ bhavāṇibhavabhavaṇamaïrammaṁ // Līlā.239

jaṁ taṁ. 

uppaaï va pavaṇuddhuadhaavaḍapēhuṇaaparisarantēṇa
uhaōvāsaviṇiggaatavaṅgapakkhāviāṇēṇaṁ // Līlā.240

vāharaï a piasahaariparikuviārāhaṇēkamahurēṇa
ṇīḍabbhantaraparibhamiravivihapārāvaaruēṇa // Līlā.241

ṇivvavaï va varasarijalatusārapariaḍḍhiāṇubhāvēṇa
puraō païṇṇakamalōvaārapavaṇacchaḍōhēṇa // Līlā.242

ia tassa kaṇaadēvālaassa dāhiṇadisāē aṇulaggaṁ
gōlāṇaïvaaṇavisēsayaṁ va rammaṁ maḍhāaaṇaṁ // Līlā.243

tassiṁ ca vivihavarakusumarēṇuraṅgāvalīvirāantē
māhavilaāviāṇaalamaṇaharē maṇisilāvaṭṭē // Līlā.244

uvaviṭṭhaṁ diṭṭhaṁ tāvasīaṇaṁ harahuāsakhaviassa
antēuraṁ va kusumāuhassa virahammi gahiavaaṁ // Līlā.245

tēṇaṁ ca parigaāō tāvasavēsēṇa dō vi diṭṭhāō
avirikkāsaṇasuhasaṇṭhiāō jakkhēsidhūāō // Līlā.246

ēsa tti mahāṇumaī ēsā sā kuvalaāvalī ēttha
ia ēva viappantō allīṇō tāṇa pāsammi // Līlā.247

tō taṁ tahā muṇindaṁ sahasā daṭṭhūṇa tāhĩ dōhiṁ pi
āmukkāsaṇasamuhaṁ dōtiṇṇi paāĩ aṇusariaṁ // Līlā.248

dūrōṇaasirakamalāhĩ tāhĩ taha paṇamiūṇa pakkhittō
calaṇakamalāṇa puraō suhāsaṇatthassa sē agdhō // Līlā.249

ēvamahaṁ pi ṇarāhiva vāāsammāṇajaṇiapariōsō
uvaviṭṭhō dūrāsaṇṇamaṇaharē maṇisilāvaṭṭē // Līlā.250

ṇivvaṇṇiūṇa dōṇṇi vi ṇaravaï paricintiamhi hiaēṇa
sa kaatthō ṇaaṇasahassapēcchirō ēttha suraṇāhō // Līlā.251

aṇimisaṇaaṇālōō suralōō sahaï sampaï imāṇa
ṇivvigdhadaṁsaṇaṁ pāviūṇa jakkhēsidhūāṇa // Līlā.252

sāraamiaṅkajōṇhāviāṇasarisēhĩ vakkalajuēhiṁ
kittikamalāō ṇajjaï ēkkaṭhiāō vva dīsanti // Līlā.253

takkālamanthaṇuttiṇṇasindhuphēṇōtthaā ṇirāharaṇā
sā ēkka ccēa sirī ṇajjaï dōhāi ēttha // Līlā.254

jaṁ ṇa pahuttaṁ sē avaavēhĩ vihiṇō viṇimmaantassa
taṁ thaṇaṇihēṇa puñjīkaaṁ va bālāē lāaṇṇaṁ // Līlā.255

aha ēvaṁ vimhaagaamaṇassa maha tēṇa tāō bhaṇiāō
varatāvasīō muṇiṇā bhaṇāmi amhāṇa bhaṇiavvaṁ // Līlā.256

ēsō guṇaraaṇamahāmahōahī saalasatthaviiatthō
vijaāṇandō ṇāmaṁ varavippasuō suī suaō // Līlā.257

ētthēkkadēsavasiō tumha pasāēṇa vaccaï pahāē
hiaïcchiaṁ paēsaṁ ṇivvuahiaō imāhintō // Līlā.258

bhaṇiaṁ ca tāhĩ bhaavaṁ sa ccia bhūmī suhēhĩ saccaviā
ṇimisaṁ pi jattha ēē vasanti jē tumha paḍivaṇṇā // Līlā.259

tō sō diṇṇāsīsō santuṭṭhō paḍivahaṁ gaō guraō
viṇaēṇa tāṇa puraō ahaṁ pi suvisatthamāsīṇō // Līlā.260

tō tāhĩ samaṁ bahusō jahōiaṁ pēsalaṁ paampantō
tāva ṭṭhiō ṇarāhiva jāva tthaïriṁ gaō sūrō // Līlā.261

kēttiamēttaṁ sañjhāavassa sēsaṁ ti daṁsaṇatthaṁ va
ārūḍhā timiracara vva vāsatarusēharaṁ sihiṇō // Līlā.262

bhaṇiaṁ mha mahāṇumaīē sāaraṁ bhaṭṭaütta ṇisuṇēsu
ēsō samāhisamaō sampaï samuvaṭṭhiō amha // Līlā.263

tā tumhēhi mahāmaï suvisatthaṁ kuvalaāvalīē samaṁ
acchaha muhuttamēttaṁ dhammakahāsuhaviṇōēṇa // Līlā.264

ēvaṁ bhaṇiūṇa gaā samāhibhavaṇōaraṁ mahāṇumaī
savisēsasamappiahiaabhāvajhāṇaṭṭhiā tattha // Līlā.265

aha sā maē ṇarāhiva viṇaōṇaavaaṇadāviamaṇēṇa
parisaṇṭhiavēsambhaṁ sabbhāvaṁ pucchiā sumaī // Līlā.266

bhaavaï viruddhamēvaṁvihaṁ mha sahasa tti tumha paccakkhaṁ
guruaṇakaōvahāsaṁ bhaṇiuṁ pharusakkharaṁ vaaṇaṁ // Līlā.267

taha vi hu tuvarēi paṇaṭṭhasumaraṇā lahuiāsaaṁ hiaaṁ
tā jaï khēaṁ ṇa maṇammi hōi tā kahasu kiṁ ṇēaṁ // Līlā.268

ēmvavihē vaavihavē ēmvavihāē vi rūasōhāē
ēmvavihaṁ tavacaraṇaṁ ēmvavihō tavōvaṇō vāsō // Līlā.269

tō taṁ sōūṇa mamāhi takkhaṇaṁ khuhialōaṇajalēṇa
sippantathaṇaharucchaṅgavakkalaṁ tīē ullaviaṁ // Līlā.270

bhāua kiṁ tuha imiṇā dussōavvēṇa sampaï suēṇa
aṇahiakammāṇamhāṇa haakahāsaṁvihāṇēṇa // Līlā.271

bhaṇiūṇa tīē bhaṇiaṁ bhāua paḍhamammi daṁsaṇē ccēa
tīranti ṇēa kassa vi sahasā kahiuṁ rahassāiṁ // Līlā.271A

ṇiasuhaduhaguṇadōsā taha a visēsēṇa ṇiaagujjhāiṁ
amuṇiasīlasahāvē jaṇammi kiṁ kaha kahijjanti // Līlā.272

taha vi jaï mahasi sōuṁ tā suvvaü atthi tiasasuhavāsō
kulamahiharāṇa paḍhamō mēru tti tilōavikkhāō // Līlā.273

kaṇaasilāaḍapakkhaliasandaṇuppāavimhalaṅgēhiṁ
dukkhēhĩ jassa kīraï paāhiṇaṁ ravituraṅgēhiṁ // Līlā.274

haravasaïsiṅgavilihaṇavasapasariakaṇaaraapisaṅgēhiṁ
avihāviēkkamēkkaṁ ṇivasijjaï diggaïndēhiṁ // Līlā.275

garulaṇahakulisaviuḍiakaṇaasilāvaṭṭasuhaṇisaṇṇēhiṁ
paripijjaï jattha jahicchiāsavaṁ siddhamihuṇēhiṁ // Līlā.276

chammuhasihaṇḍitaṇḍavamaṇōharujjāṇakaaṇivāsēhiṁ
gijjaï māruamaamuiamāṇasaṁ kiṇṇaragaṇēhiṁ // Līlā.277

ṇisuṇijjaï jattha viriñcihaṁsasaṁlāvasaddasaṁvaliā
sattarisisāmaṇigdhōsamāsalā tumburālattī // Līlā.278

suvisaṭṭapāriāaapasūamaarandamaüiapahammi
turiaṁ piasaṅgamalālasāhĩ saï gammaï piāhiṁ // Līlā.279

majjantērāvaṇadāṇagandhaluddhāgaālimuhalēhiṁ
kañcaṇakamalēhĩ jahiṁ parihāvaṁ lahaï ṇavara sirī // Līlā.280

tassiṁ pasaṇḍisēlē dāhiṇasāṇūsu riddhisampuṇṇā
sulasā ṇāmēṇa purī surēsavasaīsamabbhahiā // Līlā.281

tattha a vijāharēndō haṁsō ṇāmēṇa tiasavikkhāō
tassa vi cittāṇugaā paümā ṇāmēṇa piajāā // Līlā.282

uarubbhavāō tissā dōṇṇi sudhūāō daṁsaṇīāō
ēkkāē vasantasirī saraasirī ṇāma bīāē // Līlā.283

dōṇhaṁ pi tāṇa guruaṇasampattasuhōvaēsasuhiāṇa
dēvārāhaṇakaaṇicchaāṇa diahā aïkkanti // Līlā.284

ēvaṁ kēlāsamahīharammi gōrīharāṇa saï puraō
vīṇāviṇṇāṇaguṇōvaladdhapasarāō vaccanti // Līlā.285

aṇṇammi ṇisāviramē tāhĩ tahiṁ cēa bhāua gaāhiṁ
diṭṭhō paṇaccamāṇō hērambō sarahasāvaavō // Līlā.286

bhuaïndaphaṇāmaṇikiraṇajālavicchuriaviaḍavacchaalō
gaṇḍaalapalōṭṭuddāmadāṇaluddhāliravamuhalō // Līlā.287

visarisakaraṇavasukkhittathōrakarakaliaparasubīhacchō
savaṇāvaaṁsasiasappaviḍḍarillāṇaṇāhōō // Līlā.288

ṇavapāriāapallavapasūṇamaṇḍaliaviaḍakumbhaaḍō
dasaṇēkkakōḍisampattapōkkarāmukkasuṅkārō // Līlā.289

taḍḍaviakaṇṇapallavapacchāiadasadisāvahāhōō
paabharapāsalliamahiharēkkadēsaṭṭhiagaṇōhō // Līlā.290

tō taṁ savvāarasuhapaṇacciraṁ bhaavaaṁ gaṇāhivaïṁ
uvahasiuṁ saraasirīē saṇiasaṇiaṁ samullaviaṁ // Līlā.291

ua ammahē imāē virūasōhāē ṇaccaï gaṇēsō
dēvā vi appasambhāvagavviā kēṇa vi guṇēṇa // Līlā.292

tō tēṇa sōvahāsaṁ vaaṇaṁ uvalakkhiūṇa kuviēṇa
saraasirīē adaaṁ diṇṇō sāvō gaṇēsēṇa // Līlā.293

jaha vacca duvviṇīē ṇivasasu paccantamāṇusē lōē
pāvēsu jōvvaṇummāatuṅgataruṇō phalaṁ pāvē // Līlā.294

taṁ vajjavaḍaṇasavisēsadūsahaṁ gaamuhāhi sōūṇa
duvvaaṇaṁ bhaavasavēvirāhĩ sō tāhĩ viṇṇattō // Līlā.295

bhaavaṁ tilōapūia mā kuppasu pariaṇō khu ṇē tumha
tā kira kuḍilēṇa viṇā ṇa virujjhaï guruaṇē hāsō // Līlā.296

ṇētthamha bhāvadōsō uvahasaṇijjō tumaṁ ṇa lōassa
kīsa muhā ṇiasaṅkappalahuabhāvaṁ samuvvahasi // Līlā.297

kassa tumaṁ uvahāsō kō vā sō tihuaṇē vi jō tumha
ahiaarō ahibhūsaṇa jēṇamhavihāō sāvēsi // Līlā.298

jaha ṇamha bhāvadōsō īsiṁ pi surāsurēndaṇaacalaṇa
taha hōjja sāṇuampō jammē jammē tumaṁ cēa // Līlā.299

aha tāṇa dōsarahiaṁ hiaaṁ uvalakkhiūṇa takkālaṁ
takkhaṇaṇiattarōsēṇa pabhaṇiaṁ vigghaṇāhēṇa // Līlā.300

jaha vacca maccalōē vi taṁsi hiaïcchiāĩ sōkkhāiṁ
pāvihasi māṇusāō saraasiri maha ppasāēṇaṁ // Līlā.301

jaïā vijjāharasiddhajakkhagandhavvamāṇusāṇaṁ ca
ēkkattō saṁvaliāṇa vaaṇakamalāĩ pēcchihasi // Līlā.302

taïā vimukkasāvā puṇōvi vijjāharattaṇaṁ putti
lahihisi ēvaṁ bhaṇiē addaṁsaṇamuvagaā bālā // Līlā.303

iarā vi bhaavaā gaamuhēṇa bhaṇiā maacchi mā ruasu
hiaïcchiaṁ varaṁ taṁ pi maha pasāēṇa pāvihisi // Līlā.304

ēvaṁ sā laddhavarā vi kulaharaṁ ṇiasahōarīvirahē
dukkhēhĩ sadukkhaṁ bhaṭṭaütta ruirī gaā bālā // Līlā.305

dūrāō ccia daṭṭhūṇa sahiaṇaṁ guruaṇaṁ ca ruirīē
siṭṭhaṁ māāpiuṇō ṇīsēsaṁ gaamuhullaviaṁ // Līlā.306

taṁ taha sōūṇa vimukkabāhadhāraṁ supaḍiruantēṇa
bhaṇiaṁ haṁsēṇa ahō ṇa tēṇa juttaṁ kaaṁ pahuṇā // Līlā.307

jaṁ tīē bālabhāvāvisaṭṭabuddhīē muddhakumarīē
uvari ṇihittō sāvō jāṇantēṇāvi gaṇavaïṇā // Līlā.308

ahavā ṇa tassa dōsō ēaṁ sahasa tti dukaakammaphalaṁ
pariṇamiaṁ saraasirīviōadukkhacchalēṇamha // Līlā.309

ēvaṁ bhaṇiūṇa ciraṁ saccaviaṁ bāhamaïliakavōlaṁ
vaaṇaṁ ghaṇaghaḍiamiaṅkabimbasarisaṁ sajāāē // Līlā.310

bhaṇiaṁ ca piē kiṁ sōiēṇa imiṇā asōa ṇīēṇa
jaṁ jaha bhaviavvaṁ hōi taṁ tahā dēvvajōēṇa // Līlā.311

kintu ajuttaṁ kīraï taṁ cia amhēhĩ mūḍhahiaēMhiṁ
aṇusīliaṁ phalaṁ tēṇa ajja ēvaṁvihaṁ pattaṁ // Līlā.312

savvāu ccia kumarīō kulaharē jā ṇa hunti taruṇīō
tāva ccia salahijjanti ṇa uṇa ṇavajōvvaṇārambhē // Līlā.313

tā dēmi vasantasirī kassa va saccaviaguṇavisēsassa
vāmāhi vi vāmaarō vaccaï jā ṇamha haadēvvō // Līlā.314

ṇa uṇō dhūāē samaṁ cittakkhaṇaaṁ jaṇassa jialōē
hiaïcchiō varō tihuaṇē vi dulahō kumārīṇaṁ // Līlā.315

ēvaṁ bahusō parijampiūṇa savisēsavaḍḍhiavisāō
gahiō sulasāhivaī varalambhōvāacintāē // Līlā.316

tō taṁ visaṇṇavaaṇaṁ varalambhōvāavaḍḍhiavisāaṁ
daṭṭhūṇa vasantasirīē cintiaṁ tāva ṇiahiaē // Līlā.317

ō garuasiṇēhōsariasōkkhavasakāarēṇa hiaēṇa
cintābharaṁ samuvvahaï majjha dōsēṇa jaṁ tāō // Līlā.318

tā kiṁ imiṇā dusamīhiēṇa vīvāhamaṅgalēṇamha
savvāĩ mi ēvavihāĩ hōnti suhiāṇa sōkkhāiṁ // Līlā.319

kō hasaï kō va gāaï kō ṇaccaï kō savēi mēhuṇaaṁ
saraasirīē viuttō virasō ēsō mha vīvāhō // Līlā.320

taha vi hu appavasāō ṇa havanti kumāriāō alamahavā
ṇiccintō tāō dē karēmi hērambavaaṇēṇa // Līlā.321

jaṁ taṁ taïā bhaṇiaṁ dēvēṇa daāluṇā gaṇēsēṇa
tassēsō sampaï varasamīhaṇōvaṭṭhiō kālō // Līlā.322

tā kiṁ bahuēhĩ mi cintiēhĩ ṇalakūvarō varō hōu
vittāhivassa taṇaō gaamuha maha tuha pasāēṇa // Līlā.323

tō sō hērambavarappahāvapakkhittaviasiamuhassa
haṁsassa dhaṇaataṇaō sahasa tti uvaṭṭhiō hiyaē // Līlā.324

tō mittabandhupariaṇamaēṇa sā tēṇa tassa ṇiataṇaā
ṇalakūvarassa diṇṇā samuaṁ vijjāharēndēṇaṁ // Līlā.325

tēṇāvi tassa piuṇā sappariōsēṇa vittaṇāhēṇa
paḍivajjiūṇa bahusō paḍicchiā kusumamāla vva // Līlā.326

aṇṇammi diṇē bahuvihavimāṇamālāulambarasirīē
aṇusappantō sahasā sulasaṁ ṇalakūvarō pattō // Līlā.327

tattha surasiddhakiṇṇaravijjāharajakkharamaṇiṇivahēṇa
pariāliō pagijjantamaṅgalō sumaï pariṇīō // Līlā.328

aha ṇivvattavivāhō paḍivahagamaṇēkkavaṭṭiajavēṇa
kalaravaraṇantakiṅkiṇimuhalavimāṇāṇa ṇivahēṇa // Līlā.329

sampattō ṇiavasaïṁ tattha jahicchaṁ suhaṁ vasantassa
ēsa tti mahāṇumaī ṇāmaṁ dhūā samuppaṇṇā // Līlā.330

kiṁ bhaṇaï dhaṇaakulasambhavā vi ēvaṁvihē vi vaavihavē
ṇiaāāraviruddhaṁ aṇuhavaï imaṁ mahādukkhaṁ // Līlā.331

taṁ jāṇisi ccia tumaṁ savvāṇa vi duddhagandhiamuhīṇa
jāanti jahicchāāramaṇaharā kulaharē diahā // Līlā.332

jahasaṇṭhia jahaparibhamia ramia jacchanda jampia jahicchaṁ
jaha taha savvattha salāhaṇijja bālattaṇa ṇamō tē // Līlā.333

jēṇēsā vi jahicchaṁ kaṇaāalamaṇaharēsu dēsēsu
sahiāaṇēṇa samaaṁ diahaṁ ṇa virajjaï ramantī // Līlā.334

aṇṇammi ṇisāviramē bhaṇiāhamimīē piasahi aüvvō
malaāaō vi amhāṇa tā tahiṁ kiṁ ṇa vaccamha // Līlā.335

candaṇaarusiharārūḍhamāhavīvaralaāalandōlē
siddhakumārīhi samaṁ ramiūṇa samāgamissāmō // Līlā.336

bhaṇiaṁ ca maē piasahi imāu alaāurīsaāsāō
aṇṇō vi kōvi bahuguṇamaṇōharō atthi uddēsō // Līlā.337

taddiasāsaṇṇaparūḍhahiaavēsambhavaḍḍhiarasāē
saggō ccia lahuō sahi bhaṇāmi ṇiajammabhūmīē // Līlā.338

taha vi jaïmahasi gantuṁ jalaṇihijalabhariakandarāhōaṁ
lavalilavaṅgēlālaavaṇagahaṇamaṇōharaṁ malaaṁ // Līlā.339

tā jāṇa surēsadisāvahūē sūrō vi rāamuvvahaï
tā vaccamha pahuppanti jēṇa savvāĩ ramiāiṁ // Līlā.340

tō tōraviavimāṇāu takkhaṇaṁ ṇiyasahīyaṇēṇa samaṁ
sañcaliāō ṇahaṅgaṇasamīravihuālaālīō // Līlā.341

pattāō ṇiaapariṇāhabhariadakkhiṇadisāmuhāhōaṁ
jalaṇihivēlāraaṇōvaārakaapariaraṁ malaaṁ // Līlā.342

diṇaaraphuriaṇiambaṁ siharapahōlantabahalatamadhūmaṁ
ḍahiūṇa jaaṁ puñjaïa saṇṭhiaṁ palaajalaṇaṁ va // Līlā.343

candaṇakappūralavaṅgasaṅgasisirēhĩ ṇijjharajalēhiṁ
vaḍavāṇalapajjaliassa jalahiṇō kuṇaï sēaṁ va // Līlā.344

gurusiharāvaḍaṇavisaṭṭhaṇijjharappavahasīaracchāō
sahaï silāalasaṅghāaghōlirō tāraāṇiarō // Līlā.345

antōramantasurasiddhamihuṇamahulēsu jattha ṇa visanti
pattalalaāharēsuṁ lajjāanti vva ravikiraṇā // Līlā.346

sēvijjanti viambhiaṇiaḍāavabhaabhuaṅgamāmukkā
āsaṇṇadiṇaharōhaṁsapāavā siddhamihuṇēhiṁ // Līlā.347

avi a. 

suravahukaḍḍhiahiakusumamukkapalahūsasantakappalaaṁ
candaṇaviḍavandōlaṇasuhasīalapasariasamīraṁ // Līlā.348

maragaakaḍaaviṇiggaajaraḍhattaṇaṇivvaḍantataṇaṇivahaṁ
phalihasilāalapasariaphaṁsamuṇijjantaṇaïsōttaṁ // Līlā.349

jalaharajalavicchōliasuhiasuhāsīṇamuṇiaṇasamūhaṁ
siharantariaṇahaṅgaṇapacchāiadasadisāhōaṁ // Līlā.350

ia vivihamaṇaharujjāṇakaṇaïbhavaṇāliraïapērantaṁ
surasiddhasuhaṇivāsaṁ accantamaṇōharaṁ malaaṁ // Līlā.351

aha tassa mahāgiriṇō ṇiambabhāēkkadēsakaasōhaṁ
bahuvihatarukusumāmōavāsiāsaṁ varujjāṇaṁ // Līlā.352

supasatthavivihavihagaülarāvasaṁvaliabhamararavamuhalaṁ
muhalālimuhavisaṭṭantakusumavasasurahigandhavahaṁ // Līlā.353

gandhavahaparimalāliddhapūgasandōhamandavaïvēḍhaṁ
vaïvēḍhāsaṇṇaṇavambalumbilambantakaïṇivahaṁ // Līlā.354

kaïṇivahavihaṇḍiapaüraphalarasāsārasittatarumūlaṁ
tarumūlapaïṭṭhiapupphalāiparipūiāṇaṅgaṁ // Līlā.355

ia vivihavēllivēllahalapallavantariataraṇikaraṇiaraṁ
raïvammahavāsaharaṁ va maṇaharaṁ mahiharujjāṇaṁ // Līlā.356

tassa vi majjhuddēsē vicittamaṇikuṭṭimaṅgaṇaṁ bhavaṇaṁ
jaṁ pēcchiūṇa dēvā vi ṇiagharāṇaṁ virajjanti // Līlā.357

tassa bhavaṇassa puraō maṇaharamaṇikuṭṭimē suhāsīṇā
ujjāṇavaṇasirī viva ēkka ccia bāliā diṭṭhā // Līlā.358

vīṇāviṇōavasavaliakandharuddhacchipēcchirīē tahiṁ
saccaviaṁ mha vimāṇaṁ ṇahamaggapariṭṭhiaṁ tīē // Līlā.359

bhaṇiaṁ ca ṇibaddhañjalipaṇāmapaḍivaṇṇahiaasabbhāvaṁ
abbhuṭṭhāṇamavimhariaviṇaamahurakkharaṁ vaaṇaṁ // Līlā.360

avaaraha bhaavaīō ṇiapaakamalōvaārakaasōhaṁ
pēcchaha ēaṁ ujjāṇabhavaṇaaṁ ṇandaṇavaṇaṁ va // Līlā.361

tō tīē vaaṇapariōsavasaviambhantabhāvavēsambhaṁ
hiaaṁ cia avaariaṁ pacchā saṇiaṁ vimāṇaṁ mha // Līlā.362

aha tattha suhāsaṇakaapariggahaṁ bhaṭṭaütta amhēhiṁ
sā pucchiā juāṇī sundari sāhēha kā taṁ si // Līlā.363

kassēsō vivihavicittapattavicchittipalahuō hatthō
kassa va imāu varavallaīō susarāu dīsanti // Līlā.364

kassa va ṇīsēsakalākalāvasaṁsūaāĩ ēāiṁ
vattaṇaphalaāĩ vicittavattaṇāvaṭṭalihiāiṁ // Līlā.365

kassa va imāĩ dariāridappadalaṇōiāĩ dīsanti
vivihāuhāĩ sundari candaṇacaccikkaraïāiṁ // Līlā.366

kassa va ēsō dīsaï sarajantē suaṇu pōtthaaṇihāō
kassēaṁ sāhasu vissaammavāsaṁ va varabhavaṇaṁ // Līlā.367

taṁ taha sōūṇa mamāhi tīē bhāua puṇō samullaviaṁ
bhaavaï suṇēha sīsaï jaï tuha kōūhalaṁ ēaṁ // Līlā.368

ētthatthi malaamahiharasiharōvari suppabaddhapāārā
bahuvihatarukusumāmōavāsiāsēsapērantā // Līlā.369

siddhaṅgaṇāṇaṇamburuhasirivilāsōvasōhiaṇivēsā
amarajaṇalōhaṇijjā mahāpurī kēralā ṇāma // Līlā.370

tattha surāhivaī viva siddhāhivaī tilōavikkhāō
malaāṇilāhihāṇō mēru vva alaṅghiatthāmō // Līlā.371

tassa vi cittāṇugaā kamalā ṇāmēṇa paḍhamapiajāā
tissā ēkkō ccia māhavāṇilō ṇāma piataṇaō // Līlā.372

tassēaṁ ujjāṇaṁ vijjābhavaṇaṁ viṇimmiaṁ pahuṇā
malaāṇilēṇa piasuasiṇēhasambaddhahiaēṇa // Līlā.373

ahamēttha tassa ujjāṇavāliā māhavīlaā ṇāma
ā jammamēkkapaṁsūpakīliā ṇavara tēṇa samaṁ // Līlā.374

ēvaṁ sōūṇa maē bhaṇiā sā bhaṭṭaütta dhaṇṇāsi
jissā malaaṇivāsammi ērisī sāmisampattī // Līlā.375

bhaṇiaṁ puṇō vi māhavilaāē bhaavaï tumaṁ pi sāsāhēha
kē tumhētthamhāṇaṁ sahalīkaajīalōāō // Līlā.376

siṭṭhaṁ ca maē tissā sundari ēvaṁvihāu amhē vi
andōlaṇasuhakōūhalēṇa malaaṁ pavaṇṇāō // Līlā.377

tō tīē sarahasupphullaṇaaṇavaaṇāē amha ullaviaṁ
ēsō sō dōlaharō ramaha jahicchāē tā ēṇhiṁ // Līlā.378

tāva mahāṇumaīē sahasā bhaṇiāō ṇiavaaṁsīō
andōlaha tā tumhēttha hōi jēṇamha parivāḍī // Līlā.379

tō paḍhamaarandōlaṇadōhalaāluṅkhiēkkabhāvāhiṁ
pariālijjaï chaṇavammahō vva bālāhĩ dōlaharō // Līlā.380

kīē vi paḍhamasaṅgamamaṇōrahukkaṇṭhiāē va piāē
akkammaï pēmmaparavvasāē daïō vva dōlaharō // Līlā.381

sō tīē suraarasalālasāē majjāviūṇa taha ramiō
jaha aṇṇāṇa vi bahusō visēsaramiavvaō jāō // Līlā.382

ia vārōsārandōlirīhĩ bhaṇiyaṁ cirēṇa amhaṁ pi
ramiaṁ ēttha jahicchaṁ sampaï dē ramaha tumhē vi // Līlā.383

tā amhēhĩ vi bhāua tattha jahicchāē kīliūṇa ciraṁ
āsīṇāō tahiṁ cia puṇō vi maṇikuṭṭimucchaṅgē // Līlā.384

jā ira muhuttamēttaṁ vīsamiuṁ paḍivahaṁ pavajjāmō
tō sō siddhakumārō tattō ccia āgaō sahasā // Līlā.385

tō savvāhĩ mi savvāarēṇa ēsō tti sō bhaṇantīhiṁ
saccaviō jakkhakumāriāhĩ kōūhalēṇa ciraṁ // Līlā.386

tō paḍhamaparōkkhaṇurāirīhĩ bālāhĩ saccavijjantō
allīṇō maha māhavilaāē samaaṁ samīvammi // Līlā.387

tō dūrakaapaṇāmō bhāua bhaṇiō maē vi sō tattha
hōhi jahicchiakāmō jiasu ciraṁ bandhavēhĩ samaṁ // Līlā.388

bhaṇiaṁ ca tēṇa bhaavaï jaṁ mahasi tumaṁ mha kiṁ pi taṁ hōu
ṇūṇaṁ savvāĩ mi maṅgalāĩ ajja mha jāāiṁ // Līlā.389

ajjē ajja kaatthā ēsā tiasēsarassa vi dulaṅghā
jō tumha calaṇakamalōvaārarāaṅkiā bhūmī // Līlā.390

ēvaṁ tēṇa bhaṇantēṇa tattha valiacchiṇā muhaṁ diṭṭhaṁ
sahasa tti mahāṇumaīē sāhilāsacchivicchōhaṁ // Līlā.391

vavaēsavivattantēkkaṇēttapērantapēcchiavvēhiṁ
puṇaruttaṁ tēṇa sakōuēṇa diṭṭhā mahāṇumaī // Līlā.392

taṁ ca savilāsakōmalaghaḍantapaḍilakkhalōaṇaṁ diṭṭhaṁ
daṭṭhūṇa mahāṇumaīē rūvasōhā samārūḍhā // Līlā.393

tā phuriavilāsaṁ sundaraṁ pi savisēsasundaraṁ jāaṁ
kisalaapasāhiāē sakusumamaṅgaṁ laāē vva // Līlā.394

āṇandabāhaparipūriāĩ jāāĩ takkhaṇaṁ cēa
avasāasalilasittāĩ kuvalaāiṁ va ṇaaṇāiṁ // Līlā.395

pasaraï visaṭṭapamhantarālapariluliatāraāhōā
hiaāhilāsasuhatarulaa vva parikōmalā diṭṭhī // Līlā.396

puṇaruttamummuhā hōnti sajjhasūsāsapāviavisēsā
thaṇaā lajjōṇaavaaṇakamalaüṇṇāmaṇatthaṁ va // Līlā.397

ṇiaāvēapaṇōllaṇavisamasamuvvēllamāṇapāuraṇā
paaḍanti daṁsaṇatthaṁ va thaṇajuaṁ saralaṇīsāsā // Līlā.398

aṅgaṁ paviambhiapulaajālasaṅgalaṇamāsalaṁ sahaï
antōsavvaṅgavisantadaïadiṇṇuṇṇaïguṇaṁ va // Līlā.399

sēakaṇōhō rēhaï bhaṅgurativalītaraṅgariṅgantō
lāaṇṇasalilaṇibbharathaṇaalasāṇaṁ va ṇīsandō // Līlā.400

parisaraparisaṇṭhiasahisamūhalajjāṇirōhaṇitthāmā
taṁsavaliā kilammaï vammahapaḍipēlliā diṭṭhī // Līlā.401

paḍilakkhabhaggapasaraṁ tassa vi ṇimisantaraṁ juāṇassa
paḍirakkhiahiaāvēalāhavaṁ ghaḍaï ṇaaṇajuaṁ // Līlā.402

tō sō imīē muhaandacandimāsārasalilasippantō
savvaṅgaṁ rōmañcacchalēṇa ṇēhō vva aṅkuriō // Līlā.403

tā dōṇhaṁ pi parōpparamaṇarakkhaṇadhīrasaṇṇiruddhāiṁ
asamattālōaṇadōhalāĩ tammanti ṇaaṇāiṁ // Līlā.404

dōṇhaṁ pi paḍhamadaṁsaṇavasapasariasarasakōmalavilāsaṁ
dōlāyamāṇasaṅgamamaṇōrahaṁ vēvaē hiaaṁ // Līlā.405

ia ēva maē uvalakkhiūṇa bhaṇiā halā mahāṇumaī
pariṇamaï diṇaṁ gamaṇammi suaṇu kiṁ kīraï vilambō // Līlā.406

ēvaṁ bhaṇiūṇa vicintiamhi aṇṇōṇṇasāṇurāāṇa
kajjujjuāṇa hiaē aṇṇaṁ pāsaṭṭhiāṇamha // Līlā.407

aha sō maē vi bhaṇiō kumāra ēsōmha pariṇaō diasō
kō lahaï tumha daṁsaṇasuhassa amaassa va pamāṇaṁ // Līlā.408

dhaṇṇā tē jāṇa tumaṁ ahaṇisi paccakkhadaṁsaṇō si saā
amhaṁ pi ihāgamaṇēṇa ajja sahalō imō jammō // Līlā.409

tā ēkkamēkka tumhamha vasaïgamaṇāgamēṇa ēttāhē
aṇusīliō pavaḍḍhaï ṇēhō jaha taha karēavvō // Līlā.410

ētthamha mahādiṭṭhīvisēhĩ ṇāēhĩ vōmaārīhiṁ
dūsañcārō maggō hōhī atthaṅgaē sūrē // Līlā.411

tēṇa bhayaṁ maha hiaē pariṇamiō vāsarō visajjēha
diasassa kō vi kālō kumāra ṇē sammarējjāsu // Līlā.412

bhaṇiaṁ ca tēṇa bhaavaï tumhēhi samaṁ asaṅkiālāvō
puṇṇamaïāṇa kāṇa vi jāaï iha jīalōammi // Līlā.413

tā alamavarēṇa paampiēṇa ēaṁ mha jaṁ taē siṭṭhaṁ
tā sōhaṇaṁ kaaṁ visaharāṇa mā bhāha ēttāhē // Līlā.414

ēsō khu purā bhaavaï dēvāṇa vi dukkhasañcarō malaō
āsi mahāvisaṇāōvaruddhacandaṇavaṇāhōō // Līlā.415

dupparihōjjāĩ vihāviūṇa tāēṇa siddhalōassa
candaṇavaṇāĩ ahilaṅghiāĩ ārāhiō garulō // Līlā.416

tēṇēsō maha piuṇō diṇṇō ṇāāri ṇāma aṅguliō
gēṇhaha pahavanti ṇa jēṇa tumha tē visaharā gaaṇē // Līlā.417

acchantu tāva tē vōmaāriṇō jē rasāalē ṇāā
tāṇa vi visaṁ paṇāsaï daṁsaṇavahasaṇṭhiō ēsō // Līlā.418

bhaṇiaṁ ca maē ōppaha kumāra ēsō imīē kumarīē
hatthāhatthuvaṇīō ṇīsēsavisāvahō hōi // Līlā.419

ēvaṁ sōūṇa salajjavaaṇasaṅgaliasēasalilēṇa
uvalakkhāsaṅkaṇiruddhabhāvaṇihuaṁ maṇē hasiaṁ // Līlā.420

tō hatthaphaṁsasuhalālasēṇa appā samappamāṇēṇa
vāmēṇa dāhiṇaṁ pīḍiūṇa hatthēṇa sē hatthaṁ // Līlā.421

ṇimiō kaṇiṭṭhajēṭṭhaṅgulīē suirēṇa tēṇa aṅguliō
taha jaha amhēhĩ mi ēkkamēkkaṇihuaṁ maṇē hasiaṁ // Līlā.422

tō tassa miaṅkassa va karaphaṁsasamuggaēṇa sēēṇa
sasimaṇighaḍiā vāullia vva vārīmaī jāā // Līlā.423

tō takkhaṇavivihavilāsasōhasupasāhiaṁ sarīraṁ sē
amayamaaṁ piva ghaḍiaṁ viambhamāṇēṇa maaṇēṇa // Līlā.424

tō sajjhasavasaparivēvirīē avalambiūṇa kaṇṭhammi
sā māhavīlaā bhaṭṭaütta bhaṇiā imīē tahiṁ // Līlā.425

kiṁ bhaṇimō sahi savvōvaāraṇibbāhiraṁ mha taïm̐ samaaṁ
hiaaṁ tahā vi bhaṇṇasi ēkkasi maṁ saccavijjāsu // Līlā.426

aha sāarēhĩ bahusō siṇēhamaïēhĩ sōvaārēhiṁ
vaaṇēhĩ mahāṇumaīē ṇatthi taṁ jaṁ ṇa sā bhaṇiā // Līlā.427

bhaṇiaṁ ca tīē sāmiṇi mā ēvaṁ bhaṇasu maha maṇō cēa
tuha calaṇakamaladaṁsaṇasamūsuō kīsa garuēsi // Līlā.428

ia ēvaṁ bhaṇirīē laggaï kaṇṭhammi daḍhaaraṁ jā sē
tā sō siddhakumārō maṇṇaï āliṅgiō tti ahaṁ // Līlā.429

tō alaāgamaṇasuhaṅkarēhĩ vaaṇēhĩ tōsiāē tahiṁ
diṇṇō imīē tissā bhāua thūlāmalō hārō // Līlā.430

ēvaṁ taṁ tattha visajjiūṇa māhavilaaṁ samuccaliā
ṇiaavimāṇāhuttaṁ savvēṇa vi pariaṇēṇa samaṁ // Līlā.431

sahiaṇatōraviāē vi ṇa calaï samaaṁ pahāviā tattō
aṇiattantaṁ cittaṁ paḍivālaï aṇugaā diṭṭhī // Līlā.432

mā gammaü tti uaārakamalasaṅkāmilantamuhalēhiṁ
calaṇālaggēhĩ khaṇaṁ ṇirumbhamāṇa vva bhamarēhiṁ // Līlā.433

alliaï jā vimāṇaṁ ahaṁ pi sē taṁ taha ccia kumāraṁ
āucchiūṇa suiraṁ sahasa tti vimāṇamārūḍhā // Līlā.434

hiaāṇuvālaṇādhāviēhĩ ṇaaṇēhĩ taddisāhuttaṁ
alaaṁ uppuṭṭhamuhīō kaha vi amhēhi pattāō // Līlā.435

tāva a viaḍaṇahaṅgaṇagamaṇavasāāsavialiaṁsubharō
ṇitthāmō avaramahīharēndasiharaṁ gaō sūrō // Līlā.436

āmukkagaaṇamaggō jaṇassa diṭṭhīē laṅghiō sūrō
siḍhiliaṇiasaṇṭhāṇā garuā vi parāhavamuēnti // Līlā.437

atthāantō vi hu atthasihariṇā dhāriō sirēṇa ravī
sūrō vi pacchimāē dasāē jaṇavallahō hōi // Līlā.438

uvvahaï atthasēlō parisaraparisēsapalahuamaūhaṁ
paripiṅgakēsaraḍḍhaṁ kañcaṇakamalaṁ va ravibimbaṁ // Līlā.439

daṁsaṇajōggaṁ pi rahaṅgamihuṇaduvvisahadaṁsaṇaṁ jāaṁ
bimbaṁ viaḍaṇahāsōakusumaguñchāruṇaṁ raviṇō // Līlā.440

ṇavari a kamēṇa jalaṇihivēlājalaviluliō samōsaraï
taḍapūiaruddajavāpasūapuñjō vva divasaarō // Līlā.441

raviṇivaḍaṇavihaḍiajalahisalilapāaḍiaraaṇakanti vva
saṅgalaṇamāsalā ṇahaalammi sañjhā samullasiā // Līlā.442

kālapariṇāmasiḍhilassa sahaï ṇahataruphalassa diṇavaïṇō
atthaïrisilāvaḍaṇucchalantarasasacchahā sañjhā // Līlā.443

jāaṁ paviralatimirāṇuviddhasañjhāpahāparikkhittaṁ
maabhiṇṇasāmalīgaṇḍavāsakasaṇāruṇaṁ gaaṇaṁ // Līlā.444

ōhuttagaruadivasaarabimbabharakaḍḍhiā iva milanti
gōrēṇusaṁvalijjantatimirakalusā disāhōā // Līlā.445

muhaghaḍiaviaḍaravikaṇaapiṇḍabhārōṇaaggabhāēṇa
kasaṇatulādaṇḍēṇa va tamēṇa gaaṇē samullasiaṁ // Līlā.446

jāmiṇivaaṇaṁ vasuāathōaparikasaṇakuṅkumacchāaṁ
sañjhāvasēsasaṁvaliaviralatimirappahaṁ sahaï // Līlā.447

ravikaṇṇiammi viaḍē maülāantammi divasasaavattē
uḍḍīṇabhamaraṇiarō vva pasariō timirasaṅghāō // Līlā.448

vēḍhijjaï ṇiaḍōsahiviḍavē vva ravimmi kālapariṇamiē
ṇahacandaṇarukkhō kasaṇavisaharēṇaṁ piva tamēṇa // Līlā.449

sūrāavakamalavaṇammi maüliē phuriatāraākumuaṁ
daradiṭṭhatimirasalilaṁ jāaṁ sarasaṇṇihaṁ gaaṇaṁ // Līlā.450

raviṇivaḍaṇavihaḍiajalahisalilamagguggaēṇa ṇīsēsaṁ
vaḍavāṇaladhūmēṇa va tamēṇa pacchāiaṁ gaaṇaṁ // Līlā.451

tō sajalajalaharāhĩ va viṇimmiō aliulāhĩ uppaṇṇō
kalaaṇṭhikaṇṭhakasaṇō pavaṭṭiō timirasaṅghāō // Līlā.452

tamamaamiva gaaṇaalaṁ añjaṇaṇimmajjiāō va disāō
kōsiaruāṇumēaṁ jāaṁ vaṇarāitarugahaṇaṁ // Līlā.453

aha dīsiuṁ paattā sēlantariassa raaṇiṇāhassa
paḍhamullasantapariviaḍadhavalarahadhaavaḍacchāā // Līlā.454

dīsaï pērantē tamabharassa paritaliṇasasaharālōō
saaṇaṭṭhiamahumaharuddhasēsaduddhōvahijalaṁ va // Līlā.455

ummuhaphurantapaviralasasikiraṇālihaṇakabburō sahaï
tamaṇivahō taṁsōsariaṇijjharō viñjhasēlō vva // Līlā.456

tō jāā uaantariasasaharāruṇamaūhavicchuriā
kuviāhisāriāambadiṭṭhibhiṇṇa vva puvvadisā // Līlā.457

ētthantarammi ēsā ṇīsēsaṁ sahiaṇaṁ visajjēuṁ
vāsaharamuvagaā maaṇabāṇapaharāurāvayavā // Līlā.458

tāva ahaṁ pi cirāgamaṇasaṅkaparivēvirēṇa hiaēṇa
ambāē vasantasirīē pāamūlaṁ samallīṇā // Līlā.459

bhaṇiā a putti kiṁ tumha ajja ṇiamandiraṁ pi viriaṁ
tō kahasu kattha ramiaṁ kiṁ vā bhamiaṁ ciraṁ jēṇa // Līlā.460

siṭṭhaṁ ca maē ambamhi ajja malaāalammi ramiāō
candaṇatarusiharārūḍhamāhavīkaṇaïḍōlaharē // Līlā.461

jaṁ tumha pāamūlaṁ ēṇhiṁ ṇa samāgaā mahāṇumaī
taṁ suirandōlaṇakhēasaṅgasuḍhiāĩ aṅgāiṁ // Līlā.462

ēvaṁ sōūṇa ahaṁ ambāē visajjiā tahiṁ cēa
ṇavara ṇa diṭṭhā ēsā tattha maē vāsabhavaṇammi // Līlā.463

paricintiamhi avvō kattō sā maaṇabāṇataviaṅgī
acchaï viṇā vi amhēhĩ jāṇiaṁ ahava kiṁ aṇṇaṁ // Līlā.464

jaha ēvaṁ vivasasarīracalaṇavalivisamabhaṅguraṁ saaṇaṁ
ēvaṁ ca ēttha kusumōvaāramaliaṁ kudēsaalaṁ // Līlā.465

taha saaṇāō bhūmī bhūmīō puṇō vi saṅgaā saaṇaṁ
saaṇāhi vi candamaūhasīalaṁ bhavaṇamārūḍhā // Līlā.466

paricintiūṇa ēaṁ siṇēhavasakāarēṇa hiaēṇa
bahusō paribhāvantī maṇibhavaṇamahaṁ samārūḍhā // Līlā.467

tāvaa uaadharāharasiharaṭṭhiasasimaūhabhijjantō
païsaraï guhāvivarantarēsu sō timirasaṅghāō // Līlā.468

ṇimmalatārākusumōvasōhiaṁ uaasēlasiharāhiṁ
pasariamaūhavakkhō sasihaṁsō ṇahasaraṁ visaï // Līlā.469

dīhamuṇālēhĩ va pasariēhĩ kiraṇēhĩ piaï hariṇaṅkō
bhuaṇantarālasaramajjhasaṇṭhiaṁ tamajaluppīlaṁ // Līlā.470

piavirahē jalaṇāanti sasiarā ia kahēi amhāṇaṁ
gharadīhiāē saṅkuiakamalamuhamaṇḍalā ṇaliṇī // Līlā.471

paviraladaṁsaṇasīlēṇa hōi pēmmaṁ sudūsahaṁ imiṇā
ia kaliūṇa va ṇaliṇī sasisaṅgaparammuhī jāā // Līlā.472

taṁ vammahabāṇaṇisāṇavaṭṭaaṁ sasaharaṁ ṇiēūṇa
paricintiamhi hiaē visavisamō virahiṇīṇa imō // Līlā.473

tō tattha maē ēsā duvvisahāṇaṅgabāṇataviaṅgī
phalihamaṇikuṭṭimucchaṅgasaṅgaā jhatti saccaviā // Līlā.474

uvasappiūṇa pāsaṁ hatthēhĩ paravvasāĩ aṅgāiṁ
parimāsiūṇa bhaṇiā piasahi kīsērisō tāō // Līlā.475

kīsa tumaṁ sahi ēaṁ sējjāharaaṁ tahiṁ pamōttūṇa
iha phalihasilāmaṇikuṭṭimaṅgasaṅgaṁ pavaṇṇāsi // Līlā.476

kiṁ vā ēaṁ ujjāṇakusumasandōhasīalaṁ pavaṇaṁ
agghāantī piasahi ūsasiavvaṁ pi vimharasi // Līlā.477

kiṁ vā bahukusumāsavapāṇapamattālibahalajhaṅkāraṁ
sōūṇa sajjaḍakkaṁ va jhatti aṅgaṁ samukkhivasi // Līlā.478

sasaharakaraṇiarāluṅkhiāĩ sisirē vi sijjamāṇāiṁ
ṇiccēṭṭhāĩ paōsē piasahi kiṁ vahasi aṅgāiṁ // Līlā.479

sāsaṅkamukkaṇīsāsasēsasaṁrōhamōhavivasaṅgī
kiṁ puṇaruttapavattaṇavisaṇṭhulaṁ kuṇasi saaṇīaṁ // Līlā.480

āsaṇṇapariaṇālāvasaṅkirī kiṁ paampasi maacchi
avihāviakkharatthaṁ paḍivaaṇamiṇaṁ asambaddhaṁ // Līlā.481

bahuvihaviappacintāṇiphphandabbhantaruggaaṁsujalaṁ
kīsa uṇa aṇimisacchaṁ aladdhalakkhaṁ palōēsi // Līlā.482

addhukkhittavisaṇṭhulabāhulaāmūlaphusiapattaṅkaṁ
vaaṇaṁ aïruggaacandabimbasarisaṁ kimuvvahasi // Līlā.483

sarasāravindakēsaraparāaparipiñjarē thaṇucchaṅgē
vasuāi diṇṇamēttaṁ maacchi hariandaṇaṁ kīsa // Līlā.484

ia kīsa tumaṁ ṇūmēsi majjha ṇiahiaavēaṇāvēaṁ
sīsantaṁ lahuīhōi hōi garuaṁ asīsantaṁ // Līlā.485

tō taṁ imīē āaṇṇiūṇa lajjāvasōṇaacchijuaṁ
bhaṇiaṁ ṇa ṇiṇhavijjaï kiṁ puṇa ēvaṁviha asantaṁ // Līlā.486

jaṁ aṇuiaṁ kumārīaṇassa lajjāpasāhiakulassa
taṁ savisēsaṁ piasahi maha haahiaēṇa pāraddhaṁ // Līlā.487

taṁ kaha ṇu tumha sīsaï kaha va ṇa sīsaï asāhaṇijjaṁ pi
taha vi cirarakkhiaṁ pi hu kahiavvaṁ tujjha tā suṇasu // Līlā.488

taṁ siddhakumāraṁ pēcchiūṇa ēēhĩ sahi aṇajjēhiṁ
aviṇaamaggaṁ haalōaṇēhĩ ṇīamhi kiṁ bhaṇimō // Līlā.489

jāṇantī vi hu piyasahi dūraviruddhaṁ kumārabhāvassa
taha vi haavammahēṇaṁ alajjirāṇaṁ dhurē juttā // Līlā.490

jaṁ tēṇa majjha sahi ērisō vi saalāhivisaviṇāsayarō
garulapasāō ṇikkāraṇaṁ pi diṇṇō hasantēṇa // Līlā.491

taṁ cēa tassa piasahi uaāramahattaṇaṁ bharantīē
sahavaḍḍhiāṇurāā siṇiddhaaṁ bhāvaantīē // Līlā.492

sīlaṁ kulaṁ sahāvaṁ vijjāviṇaaṁ aṇūṇaaguṇaṁ ca
bahusō paricintantī aviṇaamaggaṁ samōiṇṇā // Līlā.493

tā iha tumhaṁ pi asāhiūṇa lajjāpaṇaṭṭhasabbhāvā
ēaṁ candāṇilasaṅgasīalaṁ kira samārūḍhā // Līlā.494

tā ēēhĩ dupēcchēhĩ tikkhakaravattavaaṇasarisēhiṁ
savisēsaṁ santaviā khalēhĩ sahi candakiraṇēhiṁ // Līlā.495

ēāō candakiraṇēhĩ ajja pajjāliāō va disāō
ujjāṇē gandhavahā vi ajja visalēviā ēnti // Līlā.496

tā sāhasu santāvō kammi paēsammi phiṭṭaï gaāṇa
maaṇamahāṇalaṇaḍiāṇa dukayakammāṇa aṅgāṇa // Līlā.497

bhaṇiaṁ ca maē piasahi savvaṁ ēvaṁ bhaṇanti aṇṇē vi
ēsō maaṇummāō ṇa tarijjaï rakkhiuṁ kaha vi // Līlā.498

aṇṇaṁ taṁ ṇūmijjaï ēaṁ puṇa suaṇu vammaharahassaṁ
paaḍijjantaṁ ṇa tahā guppantaṁ jaha phuḍīhōi // Līlā.499

ēvaṁ bhaṇiūṇa maē bhāua sarisēhĩ ṇaliṇivattēhiṁ
kappūrōhaṁsamuṇālasīalaṁ viraïaṁ saaṇaṁ // Līlā.500

tēṇa vi sē santāō jā ṇa gaō bhaṭṭaütta uvasāmaṁ
avalōiaṁ subhīāē tō maē dakkhiṇāhuttaṁ // Līlā.501

tā jhatti ṇahaalāgamaṇakhēaparisuḍhiavaaṇatāmarasā
sā māhavīlaā bhaṭṭaütta sahasa tti sampattā // Līlā.502

tō sarahasāē vaddhāviūṇa āliṅgiā maē paḍhamaṁ
pacchā imīē bhāua pulaaṇiviccēhĩ aṅgēhiṁ // Līlā.503

aha taṁ imīē bhuajuavikkhēvavihittapallavaṁ saaṇaṁ
māhavilaāē daṭṭhūṇa salahiō tāva pañcasarō // Līlā.504

pacchā surapāavakusumasēharō tālavattalēhō a
pariuṭṭhavaaṇakamalāē appiō daïadūīē // Līlā.505

aha sō imīē piaamakarakamalapasaṅgaladdhamāhappō
sahasa tti saharisāē paōharōvari pariṭṭhaviō // Līlā.506

aha sō maē vi sahasā pariōsupphullalōaṇamuhīē
aṇisāmiavaaṇappāhaṇāē sō vāiō lēhō // Līlā.507

satthi malaāalāō sundari tuha māhavāṇilō lihaï
lēhaṁ samuccaatthaṁ bhāvējjasu kiṁ khu bahuēṇa // Līlā.508

imiṇā vi ṇavapaōharapasaṅgasuhasīalēṇa hārēṇa
ṇa samijjaï tuhadaṁsaṇasaṁvvaṅgagaō aṇaṅgaggī // Līlā.509

taṁ sōūṇa imīē ṇihuaṇibaddhañjalīē pañcasarō
hiaēṇaṁ cia ṇamiō ṇamantaṇaaṇuppalajuāē // Līlā.510

tāvaa mamaṁ pi māhavilaāē siṭṭhō kumārasandēsō
jaha tumha saviṇaaṁ māhavāṇilō amba viṇṇavaï // Līlā.511

ṇa tuaṁ uvaārappāhaṇāṇa visaō ṇa lōavaaṇāṇa
taha vi hu bhaṇāmi ṇaṇṇō tumhāṇa piyaṅkarō amha // Līlā.512

sō supaēsō sō ccia suvāsarō sō sulōaṇālōō
sō sumuhuttō jattha a puṇō vi tumhēhi dīsihiha // Līlā.513

bhaṇiaṁ ca maē sahi māhavīlaē kahasu kēṇa kajjēṇa
bahu maṇṇiō aṇaṅgō taē vi taha vimbhiamaṇāē // Līlā.514

bhaṇiaṁ ca tīē bhaavaï jēṇa kumārō vi tammi supaēsē
tumhaguṇasaṅkahāsattamāṇasō acchiō diasaṁ // Līlā.515

tā atthasēlasaṅkēasaṅgasuhasamiadiasasantāō
aṇurāaṇibbharō vāruṇīē avagūhiō sūrō // Līlā.516

jāā siharasamārūḍhavivihavihagaülabahaliadalōhā
tāmasagalantaparitaliṇabaddhatimirā tarugghāā // Līlā.517

sañjhāavadavadaḍḍhaṁ palittaṇakkhattakhaṇṇuaṁ sahasā
timiramasimaïliāsaṁ jāaṁ raṇṇaṁ va gaaṇaalaṁ // Līlā.518

ṇiṇṇāsiasaalāsāmuhēṇa upphusialōasōhēṇa
sahasa tti antaēṇa va tamēṇa giliaṁ va bhuvaṇaalaṁ // Līlā.519

tā uvahiṇimajjantaddhatiasagaakumbhavibbhamāhōaṁ
addhuggaāruṇaṁ sasaharassa bimbaṁ samullasiaṁ // Līlā.520

surasundarisamaakavōlavāsaparipiñjarāruṇacchāā
pasaraï thōāruṇamaṇḍalassa jōṇhā miaṅkassa // Līlā.521

mandaradhuajalaṇihiphēṇapuñjabhiṇṇaṁ tamālagahaṇaṁ va
jāaṁ phurantapaviralamiaṅkakarakabburaṁ timiraṁ // Līlā.522

dīsaï parikōmalasasimaūhadanturiataliṇiatamōhaṁ
kalahōarasiamaragaakuṭṭhimabhūmippahaṁ gaaṇaṁ // Līlā.523

dīsaï uaadharāharasiharaṭṭhiasasimaūhabhijjantō
darasiḍhiliaṇimmōō kasaṇabhuaṅgō vva gaaṇavahō // Līlā.524

tāva a siajaraḍhāantasasiarupphusiatimiravaḍalāō
jāāō duddhasāaravēlādhōāō va disāō // Līlā.525

daravihaḍiavaaṇaviṇintagandhaluddhāligaṇasaṇāhāiṁ
kumuāĩ sasaharakkantatimirabhariāĩ va phuḍanti // Līlā.526

raaṇiarakarōvaggaṇabhijjantuvvariatimirasēsāiṁ
saraṇāgaāĩ malaō rakkhaï va guhāharutthāiṁ // Līlā.527

saalēṇa bhuvaṇaparipāaḍēṇa ṇivvaviasaalalōēṇa
akuṇantī ṇaliṇī cēa vañciā saṅgamaṁ sasiṇā // Līlā.528

tā dullahalambhajaṇāṇurāarasamaüiammi ōaddhā
hiaammi sē kumārassa sasiarā kusumabāṇa vva // Līlā.529

tō sō visaṭṭavarakusumagandhavisadhāriō via kumārō
tattō ccia tumhāluṅkhiāē bhūmīē suṇisaṇṇō // Līlā.530

dūsahasantāvaparavvasō vi tabbhūbhiphaṁsasuhaluddhō
savvaṅgiaṁ ṇisaṇṇō ṇēcchaï ṇaliṇīdalatthuraṇaṁ // Līlā.531

ṇijjaï ṇisāē candō ṇisā vi candēṇa dōhi mi aṇaṅgō
maaṇēṇa vi sē virahō dūraṁ tēṇāvi santāvō // Līlā.532

sō vammahasarapasarāurammi hiaammi viṇihiō hārō
ṇivvūḍhasarēṇa va vammahēṇa pāsō vva sē khittō // Līlā.533

imiṇā ṇisāarēṇa va ṇisāarēṇajja sē ṇisaṁsēṇa
aṅgāĩ takkhaṇaṁ cia kaāĩ cammaṭṭhisēsāiṁ // Līlā.534

tō sō aṇimisiacchaṁ aladdhalakkhaṁ ciraṁ palōantō
abbhatthēi miaṅkaṁ pavaṇaṁ caṁ cēa ujjāṇaṁ // Līlā.535

haṁhō miaṅka hō pavaṇa hō varujjāṇa rakkhaha piāē
aṅgāĩ sarasatāmarasapamhamaüāĩ maha hiaē // Līlā.536

taṁ taha sōūṇa maē bhaṇiaṁ sahasā kumāra alamimiṇā
asamañjasēṇa bhaṇiēṇa kattha sā piaamā ēttha // Līlā.537

kīsa tumaṁ appāṇaṁ vimhariō jēṇa jampasi asantaṁ
dullahalambhāĩ samāvaḍanti kālēṇa pēmmāiṁ // Līlā.538

aṇṇaṁ ca ēttha suvvaï kāmāvatthā vi bahuvihā hōi
sā ira kamēṇa kāmīaṇassa aṅgē samāruhaï // Līlā.539

paḍhamaṇṇōṇṇālōaṇasandīviamaṇahilāsapariōsō
pariōsāhi vi jāaï ālāvō kō vi uhaāṇa // Līlā.540

ālāvavaïarāṇantaraṁ ca cintā maṇammi saṇṭhāi
cintijjantō pasaraï sajjīvadhaṇuddharō kāmō // Līlā.541

takkālukkaṇṭhāṇibbharēhĩ pariāṇiūṇa kajjagaïṁ
hiaāĩ dūivaaṇēhĩ diṇṇagahiāĩ kīranti // Līlā.542

dūisamāgamasantuṭṭhahiaaparibhāviō guṇugdhāō
taddiasiaṁ guṇijjaï sahīhĩ samaaṁ aṇiṭṭhantō // Līlā.543

guṇakittaṇāṇurāōsuāṇa mihuṇāṇa mukkasandēhō
jō taha samāgamō sō bhaṇāmi kira kassa sāricchō // Līlā.544

savvaṅgaṇivvuiarō sō aṇṇō sattamō rasō kō vi
āsāijjaï jō paḍhamapēmapiasaṅgamāhintō // Līlā.545

taṁ satthēsu ṇa suvvaï agōaraṁ taṁ mahākaīṇaṁ pi
jaṁ kiṁ pi suhaṁ ṇavasaṅgamammi daïō jaṇō kuṇaï // Līlā.546

taha sambhōasuhāhi mi vēsambhō hōi ēkkamēkkāṇa
vēsambhāō ṇēhō ṇēhāō pavaḍḍhuē paṇaō // Līlā.547

paṇaammi pamāṇapavaḍḍhiammi kēṇāvi divvajōēṇa
jō hōi vippalambhō sō dusahō pēmmapariṇāmō // Līlā.548

taṁ si uṇō iha daṁsaṇamēttēṇaṁ cēa ērisāvatthō
jāō maaṇamahāṇalasantāvaparavvasāvaavō // Līlā.549

tō tēṇāhaṁ bhaṇiā bahujampiri bhaṇasu taṁ si ṇa gaā si
thimiālasavaliaddhacchipēcchiavvāṇa diṭṭhivahaṁ // Līlā.550

jaṁ tīē tujjha bhaṇiaṁ taṁ jaï maṇaampi kiṁ pi sambharasi
tā vacca mā hu ēvaṁvihāĩ ullavasu ēttāhē // Līlā.551

ia ēvamahaṁ bhaṇiūṇa tēṇa bhaavaï visajjiā ēttha
sampaï diṭṭhaṁ vaccāmi tumha paapaṅkaacaükkaṁ // Līlā.552

bhaṇiaṁ ca maē sundari ēvaṁ ṇiasāmiṇō bhaṇijjāsu
majjha vaaṇēṇa bahusō jaha sō ṇaṇṇaṁ viappēi // Līlā.553

bhaṇṇasi ṇīsēsapasiddhasiddhasiramaüḍaghaḍiacalaṇassa
malaāṇilassa taṇaō sajjaṇaṇisamubbhavō taṁ si // Līlā.554

ēsā vi mahāṇumaī jammi kulē jāṇasi ccia tumaṁ pi
kaṁ sēsaṁ jaṁ sīsaï vaavihavāārasīlāṇa // Līlā.555

tā ēsō aṇṇōṇṇāṇusarisaviṇṇāṇarāasaṁvāō
puṇṇamaïāṇa kāṇa vi jāaï iha jīalōammi // Līlā.556

tā ṇiatāaṁ paḍibōhiūṇa ēaṁ kumāriāraaṇaṁ
savvāaraṁ varijjaü uhaāṇa vi uhaalōasuhaṁ // Līlā.557

bhaṇiaṁ ca taō māhavilaāē ambamha tumhi jaṁ bhaṇaha
ēttāhē dēvī dēu kiṁ pi sandēsaaṁ païṇō // Līlā.558

bhaṇiaṁ ca mahāṇumaīē īsilajjāparāttiamuhīē
aïujjuāsi piasahi kimahaṁ jāṇāmi sandisiuṁ // Līlā.559

sōkkhāĩ tumāhintō tattō ṇiddā tumāhi mē jīaṁ
piasaṅgamaṁ taïntō jaṁ jāṇasi taṁ kuṇijjāsu // Līlā.560

aha ēvaṁ gahiatthā amhasaāsāō sā gaā dūī
amhē vi a tissā guṇagaṇāṇugahaṇē paattāō // Līlā.561

tō vavagaāē tīē bahuvihacintāviappasandhamiō
savisēsaṁ pajjaliō imīē hiaē aṇaṅgasihī // Līlā.562

tattō muhuttamēttaṁ ṇiruddhaṇīsāsaṇiccalacchīē
ṇivvāhiūṇa bhāua imīē sampaï samullaviaṁ // Līlā.563

sahi siṭṭhaṁ jaṁ māhavilaāē jaṁ camha tēṇa sandiṭṭhaṁ
tassa taē aṇusarisaṁ ṇa kiñci appāhiaṁ vaaṇaṁ // Līlā.564

mā maha haāē dōsēṇa dūsahaṁ māṇasaṁ vahantassa
aṇṇaṁ pi kimpi hōhī savisēsaṁ jaṁ imāō vi // Līlā.565

tēṇāhaṁ pajjāuliamāṇasā ēhi malaasēlammi
vaccamha dēmi appāṇamappaṇō ccēa sahi tassa // Līlā.566

ṇa sahaï kālakkhēvō hiaaṁ maha maaṇahuavahapalittaṁ
tassa vi sandēhagaaṁ jīaṁ ṇisuaṁ cia taē vi // Līlā.567

bhaṇiaṁ ca maē piasahi ṇisuaṁ diṭṭhaṁ saaṁ ca aṇuhūaṁ
duccariaṁ haakusumāuhassa kiṁ majjha sāhēsi // Līlā.568

pērijjantō puvvakkaēhĩ kammēhĩ kēhi mi varāō
suhamicchantō dullahajaṇāṇurāē jaṇō paḍaï // Līlā.569

dullahasamāgamuddūmiāṇa kāmīṇa jaṁ samāvaḍaï
dukkhēṇa tēṇa paravasaṇapēcchirō ḍajjhaü aṇaṅgō // Līlā.570

jēhĩ daïaṁ ṇa ṇāaṁ aṇāadukkhā suhīṇa tē paḍhamā
jāṇaṁ cia piavirahō jāṇasu dukkhīṇa tē paḍhamā // Līlā.571

dukkhaghaḍirāṇa khaṇavihaḍirāṇa virahāvasāṇavisamāṇa
duppariallāṇa rasaṁ dhaṇṇā ṇa muṇanti pēmmāṇa // Līlā.572

taha vi hu mā tamma tumaṁ mā jhūrasu mā vimuñca appāṇaṁ
kō dēi haraï kō vā suhāsuhaṁ jassa jaṁ vihiaṁ // Līlā.573

jaha sambajjhanti guṇā aṇurajjaï pariaṇō jaṇō jaha a
jaha guruaṇō pasaṁsaï taha kīraü ērisaṁ kajjaṁ // Līlā.574

virasāĩ jāĩ pamuhē amaarasāanti jāĩ pariṇāmē
kajjāĩ tāĩ suviāriāĩ ṇa jaṇē hasijjanti // Līlā.575

tēṇa hi bhaṇāmi piasahi sacchandā hōi jā jaē kaṇṇā
sā lōaṇindaṇijjā amhārisiā visēsēṇa // Līlā.576

ṇalakūbarassa dhūvā vasantasiriuarasambhavā taṁ si
tā kaha kāhisi piasahi jaṇavaaṇijjaṁ asāvaṇṇaṁ // Līlā.577

appāṇamappaṇa ccia dijjaï apariggahāhĩ varaīhiṁ
kumarīṇa mahākulasambhavāṇa maggō ccia ṇa hōi // Līlā.578

kiṁ jaha maē vi ēaṁ aṇuhūaṁ cēa tujjha sāhēmi
avasaravaḍiaṁ piasahi avahiahiaā ṇisāmēha // Līlā.579

āsi pasāhiacaüjalahivalaarasaṇāvasundharāṇāhō
ṇiṇṇāsiārivakkhō rāā viulāsaō ṇāma // Līlā.580

āsāarēkkachattaṅkavasumaī ādivaṅgaṇālacchī
ābhuaṇajaasirī jassa khaggamaggē ciraṁ vasiā // Līlā.581

sō tīē asantuṭṭhō ṇaraṇāhō ēkkabhuvaṇalacchīē
dāūṇa ṇiaarajjaṁ ṇīsēsaṁ diavarāṇa gaō // Līlā.582

surasarijalasisiratusārasittatarukusumavāsiadiantē
tuhiṇāalassa kaḍaē mahātavaṁ cariumāḍhattō // Līlā.583

tatthāsaṅkhaṁ kālaṁ mūlaphalāhāraṇivvuasarīrō
maavihagaülasahāvō vakkalavasaṇō silāsaaṇō // Līlā.584

pattaharakaaṇivāsō ṇīsaṅgō jā tahiṁ tavaṁ caraï
tā bhīēṇāṇattā suravaïṇā suravahū rambhā // Līlā.585

rambhē vaṇagahaṇapariṭṭhiassa vēttāsaṇassa varamuṇiṇō
gantūṇa kuṇasu vigdhaṁ uggatavāsattahiaassa // Līlā.585A

suravaïladdhāēsā varavaaṇā jhatti saharisāvayavā
sampattā vaṇagahaṇē kaaṇiamō varamuṇī jattha // Līlā.585B

tā suravahudaṁsaṇacāliammi muṇivaramaṇāmmi maaṇaggī
pajjaliō tavataruḍahaṇalālasō mōhaghaasittō // Līlā.585C

sā kiaciraṁ pi kālaṁ tēṇa samaṁ maaṇamōhiamaṇēṇa
acchantī uaravaī jāā pariōsiasurēsā // Līlā.586

tissāhaṁ tihuaṇasundarīē rambhāē uarasambhūā
sā maṁ pasūisamaē mōttūṇa diva samārūḍhā // Līlā.587

aha tāēṇa vi piasahi jaṇaṇiviuttaṁ ti maṁ kalēūṇa
abbhatthiāō vaṇadēvaāō savvāarēṇa tahiṁ // Līlā.588

tō tāhĩ phalarasāmaarasēṇa santappiā ahaṁ tāva
jā jāā tammi tavōvaṇammi paacāriṇī ṇiruā // Līlā.589

vakkalakuppāsāvariaviggahā pōttajīviāharaṇā
maasāvaēhi samaaṁ bālakkīlāsuhaṁ pattā // Līlā.590

diahēhĩ kēttiēhĩ vimukkāhaṁ tēṇa bālabhāvēṇa
tāapaapaṅkaārāhaṇammi uvasappiā buddhī // Līlā.591

āṇēmi kandamūlapphalāĩ vivihāĩ tarupasūāiṁ
sammajjaṇōvalēvaṇakammakkhaṇaēṇa santuṭṭhā // Līlā.592

aṇṇammi ṇisāviramē bahuvihavaraviḍavakusumalōhēṇa
suvisaṭṭapāavaṁ varavihaṅgaruamuhaliadiantaṁ // Līlā.593

mahumattamahuarāvalijhaṅkāruggīapāavaṇiuñjaṁ
kappatarukaṇaïkisalaaṇirantarantariaravikiraṇā // Līlā.594

sussāaphalabharōṇamiavacchapālambacumbiadharaṅkaṁ
himasēlasiharaṇijjharatusāraparisittapērantaṁ // Līlā.595

suravahucalaṇālattaaciñcilliamaṇisilāalucchaṅgaṁ
gandhavvagēaravadiṇṇaaṇṇamaajūhasaṅghāaṁ // Līlā.596

ia ēvavihaṁ piasahi sāṇuvaṇaṁ tēṇa kusumalōhēṇa
uvasappiamhi amuṇiavihipariṇāmaṁ haāsāē // Līlā.597

tā tattha surahikusumōccaāvihiahiaabhāvapasarāē
vāmaṇaarukaṇaïvalambiaggahatthāē saccaviaṁ // Līlā.598

dhuvvantadhaavaḍāḍōaḍambaraṁ siriṇivēsaparivēsaṁ
pavaṇapahallirakiṅkiṇiravamuhaliaṇahaalāhōaṁ // Līlā.599

vipphuriavivihavararaaṇakantisañjaṇiasuradhaṇusamūhaṁ
gaaṇāhi avaarantaṁ divvavimāṇaṁ suhālōaṁ // Līlā.600

tā tattha paḍhamajōvvaṇaviambhiārambhabhūsiāvaavō
viaḍōraaḍapahōlantakusumamālākaāharaṇō // Līlā.601

mandāṇilavasapasariasavvaṅgāmōavāsiadiantō
lāvaṇṇapahāvicchuriasaalavaṇakāṇaṇāhōō // Līlā.602

līlākamalaṇivāriavaaṇaṇilīṇālipaaḍiacchijuō
pēcchantō maha vaaṇaṁ divvakumārō samallīṇō // Līlā.603

tō taṁ daṭṭhūṇa maē sacchariaṁ sāaraṁ saviṇaaṁ ca
tabbhāvabhāviāē khittō kusumañjalī puraō // Līlā.604

paricintiamhi hiaē ajja kaïcchāĩ puṇṇamaïāiṁ
saccaviaühaalōāĩ lōaṇāiṁ imē diṭṭhē // Līlā.605

aha tēṇa pucchiāhaṁ samīvamuvasappiūṇa kōhaliṇā
maüēhĩ muddhamahurakkharēhĩ vaaṇēhĩ sacchariaṁ // Līlā.606

pupphalāi ṇavakaṇaïviāṇaṇiuñjaēguñjirāliulavalaamaṇōhararāvaē
kāsi taṁsi tiasavahuvilāsaviṇōaaṁkāṇaṇammi paribhamasi asaṅkiri ṇibbhaaṁ // Līlā.607

tō taṁ sōūṇa maē piasahi paḍhamaṁ piaṅkaraṁ vaaṇaṁ
vajjariaṁ tassa phuḍaṁ ṇiaaṇivāsaṁ kulaṁ ṇāmaṁ // Līlā.608

tō tēṇa sāhilāsaṁ sappariōsaṁ sasambhamaṁ samuaṁ
sāsaṅghaṁ sasiṇēhaṁ savilāsamahaṁ puṇō bhaṇiā // Līlā.609

sundari tā aviruddhaṁ ēkkēkkamadaṁsaṇaṁ mha kiṁ jēṇa
gandhavvēsāṇa kulē ahaṁ pi vimalē samuppaṇṇō // Līlā.610

cittaṅgaāhihāṇō tuha daṁsaṇakōhalēṇa avaariō
jaha hōsi sappasāā tā juttaṁ vammahēṇa kaaṁ // Līlā.611

ajjadiasāu rajjaṁ kōsaṁ jīaṁ suhaṁ sarīraṁ ca
aṇṇaṁ pi kimpi jaṁ majjha taṁ asēsaṁ tumāattaṁ // Līlā.612

tā pasia dēhi mē pāṇipallavaṁ mā vilamba ēttāhē
ṇa sahaï kālakkhēvō maha hiaaviambhiō maaṇō // Līlā.613

ēvaṁ taṁ cāḍusaāṇusandhiaṁ vaaṇaaṁ suṇēūṇa
hiaaṁ āgaaṇarasāalaṁ mha papphulliaṁ sahasā // Līlā.614

āṇandabāhapaḍipūriēhĩ sahi maṇasiṇiddhaā tassa
acchīhiṁ via siṭṭhā paḍivaaṇamasambharantīē // Līlā.615

aïgaruasajjhasāāsavasavisaṭṭantamuhapaaṭṭēhiṁ
ṇīsāsēhĩ saaṁ cia diṇṇō antaggaō bhāvō // Līlā.616

aṅgēhĩ mi aṇavatthaṭṭhiēhĩ asahīraṇā samuddiṭṭhā
lajjōṇaēṇa vaaṇēṇa appiō hiaasabbhāvō // Līlā.617

kaṁ jaṁ ṇa sēapulaüggamēṇa piasahi ṇa pisuṇiaṁ tassa
paaḍīkaā haāsēṇa lahuiā ūrukampēṇa // Līlā.618

ia ēmavihaṁ pōratthiēhĩ aṅgēhĩ maaṇaṇaḍiēhiṁ
lajjāluāṇurūā avaṇīā guṇamaī buddhī // Līlā.619

tō vāmapaaṅguṭṭhēṇa tattha dharaṇīalaṁ lihantīē
bhaṇiaṁ aṇuccasaddaṁ ahōmuhacchaṁ ca sahi tassa // Līlā.620

kō ēaṁ ṇa pasaṁsaï kassa va imiṇā ṇa hōi pariōsō
kō tumha ṇa sambajjhaï kaha va ṇa dīsaï tumāhintō // Līlā.621

ia jaï maṁ mahasi mahāṇubhāva vaṇatāvasiṁ pi ṇāūṇa
tā gantūṇaṁ mha tavōvaṇammi tāaṁ cia bhaṇēsu // Līlā.622

tō tēṇa puṇō bhaṇiaṁ alamimiṇā kēciraṁ vilambēsi
ṇa sahaï tuha daṁsaṇasuhasamuggaō maha maṇē maaṇō // Līlā.623

kālantaraparivasiē avasaracukkammi maasilimbacchi
vigghasahassāĩ samāvaḍanti hiaïcchiē kajjē // Līlā.624

ēvaṁ bhaṇiūṇa vaaṁsi tēṇa pulaïapaōṭṭhahatthēṇa
gahiō mē muṇia maṇāhilāsamavasāriō hatthō // Līlā.625

tō tēṇa majjha piasahi sahasā ṇivvattiō savīvāhō
pamhusiāsēsakulakkamāē haamaaṇaṇaḍiāē // Līlā.626

taha tattō cia piasahi kusumāsavamattamahuaruggīē
kalaaṇṭhikalaalārāvamuhaliē dasadisāvalaē // Līlā.627

ṇivviccalaāpallavaṇirantarantariataraṇikaraṇiarē
bahuvihapasūaparimalaparivāsiataruṇiuñjammi // Līlā.628

sattacchaasuhapāavatalammi icchāē acchiūṇa ciraṁ
divasāvasāṇasamaē sambhariō sahi maē appā // Līlā.629

bhaṇiaṁ ca maē piaama ṇa hu ēsō duṇṇaō suhēṇamha
vōlēi jaï ṇa dēvvō aṇukūlō hōi ēttāhē // Līlā.630

aïgaruō avarāhō visamō tāō asaṅkirō maaṇō
avimarasiaṁ ca kajjaṁ ṇa āṇimō kaha vipariṇamaï // Līlā.631

tā tēṇāhaṁ bhaṇiā mā bhāasu ēhi tāva ṇiavasaïṁ
vaccamha vigaarōsō hōhī kālēṇa tuha tāō // Līlā.632

diṇṇāṇa adiṇṇāṇa a āhavagahiāṇa saïm̐varāṇaṁ ca
pariṇīāṇa kumārīṇa ṇatthi aṇṇaṁ bhaṇēavvaṁ // Līlā.633

aha ērisē samullāvavaïarē suaṇu ēkkasariāē
suiraṇṇēsaṇasuḍhiō tattō ccia āgaō tāō // Līlā.634

tā tēṇa samaṁ piasahi sahasā gandhavvarāataṇaēṇa
ēkkavimāṇāsīṇā saccaviā ṇavara tāēṇa // Līlā.635

bhaṇiyaṁ ca mahāmuṇiṇā pāvasu rē pāva rakkhasālōyaṁ
duhiyā mē avahariyā kāmāsattēṇa aïrahasā // Līlā.635A

vuttaṁ ca taō tēṇa vi gandhavvēṇa vi kayāvarāhēṇa
bhayavaṁ imassa hōhī kaïyā āussa pajjantō // Līlā.635B

bhaṇiyaṁ ca taō isiṇā ṇiyattarōsēṇa puttiṇēhāō
aïdusahasuhaḍapāraddhasaṅgarē jāva sirasi haō // Līlā.635C

tā sōyamajjiavisaddagayaṇapasarēṇa pēcchamāṇāē
sāvapavaṇēṇa hariō ṇavari piō kattha vi paēsē // Līlā.635D

tō mē jhasatti paḍiaṁ aviṇaagirigaruatuṅgasiharāhi
hiaaṁ lajjābhaakulisatāḍiaṁ piva ṇirālambaṁ // Līlā.636

aha ayasamahāsīhēṇa tāsiā palaïūṇa vēēṇa
ēkkaṁ ṇiuñjakaṇaīviāṇagahaṇaṁ samallīṇā // Līlā.637

tā tattha maṁ ṇilukkaṁ aviṇīaṁ pēcchaü tti mā tāō
ia kaliūṇa va sūrō ṇīō lajjāē atthamaṇaṁ // Līlā.638

mahadukkhadukkhiyāhĩ va disāhĩ andhāriāĩ vaaṇāiṁ
mahabhaabhīāĩ va saṅkuanti vaṇaarasamūhāiṁ // Līlā.639

tā ravirahavaḍaṇavisaṭṭajalahimagguggaēṇa va tamēṇa
pāālāhĩ va samaaṁ vilumpiō ṇahaalāhōō // Līlā.640

tā haṁ kaṇaïviāṇāō saṇiasaṇiaṁ mahābhaüppētthā
aṇṇaṇṇataruvaṇantaraṇilukkamāṇī samallīṇā // Līlā.641

tā ṇa piō ṇa vimāṇaṁ ṇa a tāō ṇēa kiṁ pi taṁ ciṇhaṁ
jaṁ pēcchiūṇa jīaṁ muhuttamēttaṁ vimālēmi // Līlā.642

aha taṁ daṭṭhūṇa maē sajja masāṇaṁ va jhatti duppēcchaṁ
ciramōhaladdhasaṇṇāē mukkaaṇṭhaṁ ciraṁ ruṇṇaṁ // Līlā.643

hā tāa gaasiṇēhō kīsa tumaṁ takkhaṇēṇa maha jāō
aviṇīē vi avaccē havanti kaluṇāsaā muṇiṇō // Līlā.644

hā ajjaütta tuha ṇēhabandhaṇōbaddhajīviā vihiṇā
vōcchiṇṇā visavalli vva viaḍakappaddumāhintō // Līlā.645

hā amba taē vi ahaṁ haaṇāmā jammavāsarē mukkā
ēṇhiṁ asaraṇahiaā kaṁ jaṁ saraṇaṁ pavajjissaṁ // Līlā.646

hā bhaavaīō vaṇadēvaāō daṁsēha piaamaṁ majjha
tumhaṁ saraṇapavaṇṇā vi ua aṇāhā vivajjāmi // Līlā.647

ia ēvaṁ bahusō vilaviūṇa paricintiamhi hiaēṇa
kiṁ maha haāē imiṇā appaḍiārēṇa ruṇṇēṇa // Līlā.648

dukkhāvagamōvāō ṇaṇṇō maraṇāu dīsaï kahiṁ pi
tā iha sattacchaapāavammi pāsaṁ ṇibandhissaṁ // Līlā.649

ēvaṁ hiaē paribhāviūṇa valiamhi vakkalavarillaṁ
saccaviā jamaharavattaṇi vva hiaïcchiā sāhā // Līlā.650

bhaṇiaṁ ca ṇibaddhañjalipaṇāmapuvvaṁ maṇammi jhāūṇa
bhaavaṁ vissapaāvaï jaï kiṁ pi maē kaaṁ sukaaṁ // Līlā.651

tā aṇṇammi vi jammē sō ccia maha piaamō havijjāsu
mā hōjja puṇō ēvaṁvihāṇa dukkhāṇa sambhūī // Līlā.652

ēvaṁ bhaṇiūṇa maē uvabaddhō jā tahiṁ dumē appā
tō addhuḍḍīṇē jīviammi gaaṇē suō saddō // Līlā.653

aï alamalamimiṇā tujjha putti vavasāasāhasarasēṇa
vīsatthā hōhi ahaṁ khu tujjha jaṇaṇī balē pattā // Līlā.654

tā jhatti ṇahayalāō avayariūṇamha sahi sujaṇaṇīē
taṁ tōḍiūṇa pāsaṁ gahiyāhaṁ suyaṇu ucchaṅgē // Līlā.654A

jāṇāmi tēṇa muṇiṇā ṇirāvarāhā vi mukkasaṅgēṇa
parisēsiā si bālē dūraṁ ṇikkaruṇahiaēṇa // Līlā.655

tā tujjha sō agammō suralōō jattha saï ṇivāsō mha
atthi maha hiaadaïō jakkhō ṇalakūvarō ṇāma // Līlā.656

vittāhivassa taṇaō suaṇō saccavvaō piāhāsī
paḍivaṇṇavacchalō saï parōvaārēkkapattaṭṭhō // Līlā.657

tassa samappēmi suhēṇa jēṇa piavirahadukkhamaïā vi
suvaaṁsiāhĩ samaaṁ vaccanti alakkhiā diahā // Līlā.658

ēvaṁ bhaṇiūṇa ciraṁ ambāē siṇēhasaṅgaamaṇāē
ētthāṇiūṇa piasahi samappiā tujjha tāassa // Līlā.659

tō taddiasāhintō tumhaṁ ambāē taha a tāēṇa
tumhāhĩ vi savisēsaṁ saccaviā ēciraṁ jāva // Līlā.660

tēṇēttiaṁ pi kālaṁ tuha ṇēhaṇibaddhajīviāsāē
sabbhāvasamappiamāṇasāē dukkhaṁ cia ṇa ṇāaṁ // Līlā.661

tuha suhasuhiā tuha dukkhadukkhiā tujjha hiaagaahiaā
tēṇa ṇivārēmi imaṁ guruaṇamaṇabāhiraṁ kajjaṁ // Līlā.662

iya gurujaṇamaṇarahiyaṁ kajjaṁ jō kuṇaï suyaṇu sacchandō
sō dukkhaharaṁ jāaï jaha jāyā haṁ khu sacchandā // Līlā.662A

jaï ṇicchaēṇa ēaṁ tuha hiaē saṇṭhiaṁ kuraṅgacchi
tā ambāē sīsaï sa ccia savvaṁ samāṇihaï // Līlā.663

ahavā saaṁ pabōhēmi tattha gantūṇa taṁ cia kumāraṁ
jēṇa varējjasi dijjasi ēkkēkkamakulaharīsēhiṁ // Līlā.664

ia ēvavihō dhammō siṭṭhō dēvēhĩ diamahēsīhiṁ
avirujjhantō piasahi uhaāṇa vi uhaalōgasuhō // Līlā.665

ēvaṁ bhaṇiāē imīē pabhaṇiaṁ ṇivvahijja jaï ēvaṁ
tā kēttiamēttaṁ haaṇisāē sēsaṁ mha sāhēsu // Līlā.666

bhaṇiaṁ ca maē piasahi kīsa tumaṁ ērisaṁ pi ṇa ṇiēsi
aruṇakarāhaatimiraṁ puvvadisāpaṇḍuraṁ gaaṇaṁ // Līlā.667

pēcchēaṁ suhamāruēṇa pahaaṁ dullakkhatārāaṇaṁāmōaṁ ṇa jaṇēi kāmiṇiaṇē bālāavāliddhaaṁ
dūracchiṇṇadisaṁ sahāvadhavalaṁ ōlaggacandāavaṁālikkhālihiaṁ va chāarahiaṁ jāaṁ ṇahōmaṇḍalaṁ // Līlā.668

dīsaï pasarantaṇavāruṇappahāpahaatimirapabbhāraṁ
haraṇakkhukkattiagaadaïccadēhāruṇaṁ gaaṇaṁ // Līlā.669

ēsā vi suaṇu gharadīhiāē ciravirahavēaṇukkaṇṭhaṁ
vāharaï cakkavāī ṇaliṇōvari saṇṭhiyaṁ daïaṁ // Līlā.670

sammillanti suhāsāajaṇiapariōsaduvvisaṭṭāiṁ
intakharadiṇaarāavasaṅkāi va kumuagahaṇāiṁ // Līlā.671

ia jā mamāhĩ sōuṁ pēcchaï aruṇāruṇaṁ ṇahāhōaṁ
tā uaadharāharasiharasaṇṭhiō jhatti diṇaṇāhō // Līlā.672

tō maha imīē bhaṇiaṁ ēsō sahi uaasēlasiharammi
lakkhārasarattō via sahasa tti samuggaō sūrō // Līlā.673

kaṇaakavilammi sahasā diṭṭhē garulē vva diasaṇāhammi
ōsaraï kasaṇavisaharaṇivahō vva ṇahāhi tamaṇivahō // Līlā.674

ṇaliṇōaraparivasiāĩ aliulāiṁ karēhĩ viuḍintō
ukkhaṇaï va tamabīāĩ pēccha rōsāruṇō sūrō // Līlā.675

bālāavō ṇa ṇivaḍaï rahasamilantēsu cakkavāēsu
viasiakamalasamucchaliarēṇukavisāsu sarasīsu // Līlā.676

dīsanti phuriaraviarakaravālōlumpia tamataruṇō
mahivēḍhaṇivaḍiāō challīō va rukkhachāāō // Līlā.677

ēsō sō sūrāavasaṅgasamupphusiacandimāpasarō
dhavalabbhadalasaricchō jāō gaaṇaṅgaṇē candō // Līlā.678

tā vacca malaasēlaṁ jīviamaraṇāṇa bahuguṇaṁ jaṁ mha
taṁ jāṇiūṇa piasahi kuṇasu saaṁ cēa kiṁ aṇṇaṁ // Līlā.679

avirujjhantaṁ jaṁ guruaṇammi uiaṁ ca jaṁ siṇēhassa
taṁ jāṇasi ccia tumaṁ sēsaṁ kimahaṁ pavōcchāmi // Līlā.680

ēvamahaṁ āḍhattā bhāua sujavēṇa suhavimāṇēṇa
taṁ cēa malaabhavaṇaṁ sampattā jattha sō diṭṭhō // Līlā.681

tō taṁ paṇaṭṭhasōhaṁ aṇimajjiakuṭṭimaṁ aṇubbhiavaḍāaṁ
apasāhiavandaṇamālatōraṇaṁ araïaddāraṁ // Līlā.682

akaakusumōvaāraṁ appattavilēvaṇaṁ adihivattaṁ
avihāviacirasōhaṁ apēcchaṇijjaṁ ca acchīṇa // Līlā.683

taṁ tārisaṁ dupēcchaṁ daṭṭhūṇa hu bhavaṇaaṁ haāsāē
paricintiamhi hiaē haddhī kiṁ ṇērisaṁ ēaṁ // Līlā.684

haabambharakkhasuvvāsiaṁ ca dūrōsarantacirasōhaṁ
ajjēaṁ kiṁ māhavilaāē parisēsiaṁ bhavaṇaṁ // Līlā.685

alamahavā iha duccintiēṇa vaccāmi kēralaṁ tāma
tattō ccia jāṇissaṁ ēaṁ ēvaṁvihaṁ kajjaṁ // Līlā.686

paribhāviūṇa ēaṁ sampattā kēralāuriduvāraṁ
tattha maē akkandiasaddō ṇisuō asōavvō // Līlā.687

tō ṇivaḍiahiaavihīraṇāē uvasappiūṇa pāsammi
ēkkō paōlivālō ṇihuaṁ cia pucchiō sabhaaṁ // Līlā.688

bhadda kimēsō suvvaï jaṇaṇivahakkandadūsahō saddō
aïgaruadukkhaparibhūabandhavō tumha ṇaarīē // Līlā.689

bhaṇiaṁ ca tēṇa ajjē ajjakumārō aṇajjaṇisisamaē
vasiō vijjābhavaṇē asahāō dēvvajōēṇa // Līlā.690

sō amha aüṇṇāṇaṁ kattha va kēhiṁ pi duṭṭhasattūhiṁ
avahariō malaamahīharāhi ṇikkaruṇahiaēhiṁ // Līlā.691

malaāṇilō vi piasuasiṇēhavasakāarēṇa hiaēṇa
aṇṇēsiūṇa suiraṁ jāāē samaṁ gaō mōhaṁ // Līlā.692

mucchāvirāmasambhariaguṇagaṇukkaṇṭhiēhĩ taha ruṇṇaṁ
jaha malaavaṇagaēhĩ vi gaēhĩ ṇa vihāviaṁ jūhaṁ // Līlā.693

hā vaccha māhavāṇila hā bālaa hā aṇōvamāāra
hā guṇaraaṇamahōvahi hā aviṇaabhīru kattha tumaṁ // Līlā.694

dīsihisi puṇō vi maē suaṇajaṇasalāhiēhĩ sumaīhiṁ
kīlantō malaamahīharammi samaaṁ vaaṁsēhiṁ // Līlā.695

ēvamavaraṁ pi bahusō rōttūṇa ciraṁ paampiaṁ pahuṇā
ēhi piē kiṁ imiṇā jaraharavāsēṇa ēttāhē // Līlā.696

jassa kaē pālijjaï rajjaṁ jīaṁ dhaṇaṁ pariaṇaṁ ca
sō ccēa ṇatthi sampaï kiṁ imiṇā rajjabhārēṇa // Līlā.697

tuha bhāuṇō samappēmi piaamē pariaṇaṁ ca rajjaṁ ca
vaccāmi vaṇaṁ paralōakajjadiṇṇēkkamaṇabhāvō // Līlā.698

tō parisēsiarajjē rāē vaṇagamaṇagahiasaṅkappē
savisēsaṁ ruaï jaṇō pasāasuhasumaraṇāsattō // Līlā.699

ia ēmavihaṁ bhāua dussōavvaṁ tahiṁ suṇēūṇa
aphuḍiahiaā avivaṇṇajīviāhaṁ pi viṇiattā // Līlā.700

jīviamaraṇāṇa maṇē cintantī bahuguṇaṁ mha kiṁ ēttha
maha jīviēṇa sā jiaï maraï maraṇē mahāṇumaī // Līlā.701

tā jīviaṁ cia varaṁ maraṇāhintō maṇammi dhariūṇa
suirēṇōruṇṇamuhī ṇiavasaïṁ kaha vi sampattā // Līlā.702

tō bāhajalōllialōaṇāē dīṇāṇaṇāē dūrāō
ēsā maē ahavvāē daṁsaṇē ccia visaṇṇaviā // Līlā.703

siṭṭhaṁ taṁ kiṁ pi maē duvvōccaṁ vajjakaḍhiṇahiaāē
jaṁ tumha vēriāṇa vi savaṇavahaṁ mā hu vaccējja // Līlā.704

aha taṁ sahasa tti ṇisāmiūṇa mammāhaā iva ṇisaṇṇā
paḍiā dharaṇīvaṭṭhē hā kiṁ ṇēaṁ paampantī // Līlā.705

tāva maē sē guruaṇasaṁvāāsaṅkirīē ghēttūṇa
sīsaṁ ṇiaücchaṅgē suirēṇāsāsiā ēsā // Līlā.706

ṇihuaṁ guruaṇasaṅkāluīē vialantabāhapihiacchaṁ
ruṇṇaṁ ruantapariaṇaparisēsiajīviāsāē // Līlā.707

hā jīviēsa hā suaṇu hā aṇantaguṇabhūmi hā daïa
hā ṇikkāraṇavacchala kattha puṇō taṁ si dīsihisi // Līlā.708

jaṁ paḍhamadaṁsaṇāṇandabāhapaḍipūriēhĩ acchīhiṁ
saccaviō si ṇa suiraṁ taṁ ēṇhi kiṁ ṇiacchissaṁ // Līlā.709

jaṁ taṅguliāharaṇacchalēṇa suiraṁ ṇipīḍiō tumhi
sō mē taha laggō ccia ajja vi hatthō ṇa vīsaraï // Līlā.710

diṇṇāĩ jāĩ māhavilaāē jaha tuha sahatthalihiāiṁ
amaamaāĩ va lēhakkharāĩ ēṇhiṁ visāanti // Līlā.711

ia ēvaṁ bahusō palaviūṇa bhaṇiaṁ imīē maha huttaṁ
asamatthāhaṁ piasahi tēṇa viṇā jīviuṁ ēṇhiṁ // Līlā.712

tā juttamajuttaṁ kiṁ pi jaṁ maē laṅghiāsi paṇaēṇa
taṁ marisējjasu piasahi maraṇamaālē kaaṁ vihiṇā // Līlā.713

ṇa a lajjā ṇa a viṇaō ṇa kumārijaṇōiaṁ aṇuṭṭhāṇaṁ
ṇa a sō piō ṇa mōkkhaṁ tō kiṁ haajīviēṇamha // Līlā.714

imiṇā asuhajjiakammakalusiēṇamha kiṁ sarīrēṇa
taha kaha vi vivajjissaṁ jaha puṇa jammō ccia ṇa hōi // Līlā.715

bhaṇiaṁ ca maē piasahi mā ēvaṁ bhaṇasu kiṁ ṇaāṇāsi
jō jassa hiaadaïō milaï jiantō jiantassa // Līlā.716

cirapavasiō vi āvaï vāhiggahiō vi ṇivvuō hōi
bandhaṇagaō vi muñcaï maō tti jhīṇā kahā lōē // Līlā.716A

jīaṁ tivaggasiddhīē kāraṇaṁ dullahaṁ ca jialōē
ṇa hi tēṇa viṇā piasahi havanti hiaïcchiā bhōā // Līlā.717

sō tujjha piō piasahi ṇa vivajjaï ṇūṇa juasaēhiṁ pi
saccaviaṁ tassa maē dīhāualakkhaṇaṁ taïā // Līlā.718

jaï bahuguṇaṁ ca maraṇaṁ ṇa jiaï malaāṇilō vi tā paḍhamaṁ
jaṇaṇī vi ṇa piasuavippalambhadukkhaṁ pavajjantī // Līlā.719

tā alamimiṇā maraṇāhilāsasamuhōvalaggabhāvēṇa
ahavā sō hōhī tujjha suaṇu ārāhasu bhavāṇī // Līlā.720

ētthaṁ cia kulabhavaṇē ṇiccaṁ ṇiamaṭṭhiāē hōhinti
hiaïcchiāĩ piasahi kīsa tumaṁ maraṇamahilasasi // Līlā.721

bhaṇiaṁ ca mahāṇumaīē taṁ tahā maha muhāhi sōūṇa
sahi jaï ṇēcchasi maraṇaṁ tā kiṁ pi bhaṇāmi ṇisuṇēsu // Līlā.722

kiṁ kāṇa vi kaha vi kumāriāṇa kulaharaṇivāsasuhiāṇa
sijjhanti dēvaārāhaṇēkkacittāṇusārāiṁ // Līlā.723

ia jaï maraṇamasantaṁ maṇṇasi ēvaṁvihē vi piavirahē
maha mandabhāiṇīē tā hōu tavōvaṇē vāsō // Līlā.724

jaha taṁ taṇaṁ va tuliūṇa siddharāēṇa ujjhiaṁ rajjaṁ
taha kulabhavaṇasuhāṇaṁ saṅkappō sahi maē vi kaō // Līlā.725

ia iha imīē kaaṇicchaāē ṇiaguruaṇaṁ pabōhēuṁ
aṇiattamaṇāē kaō sahasa tti tavōvaṇē vāsō // Līlā.726

ēvaṁ sōūṇa ciraṁ ṇīsēsaṁ kuvalaāvalimuhāō
bhaṇiaṁ ṇaraṇāha maē bhaavaï kiṁ vō bhavāṇīē // Līlā.727

ṇa kaō dukkhāvagamō ēmavihāṇaṁ pi tumha ēmavihē
vaṇavāsakilēsasamōsarantasōkkhē tavaccaraṇē // Līlā.728

bhaṇiaṁ ca isisuāē kattō iha jammadukkhavōcchēō
dīsaï puvvajjiaasuhakammaōvaggiāṇamha // Līlā.729

aṇṇaṁ pi tumha sīsaï savisēsaṁ jaṁ imāō iha jāaṁ
ṇa kaatthō ēttiamēttiēṇa dēvvō kaēṇamha // Līlā.730

ētthēkkadivasabhāē ṇisuō gōlāṇaīē paratīrē
paḍirāvapūriāsō ṇarāṇa garuō halabbōlō // Līlā.731

jahā. 

ētthuttarapuvvapalōṭṭabhūmibhāē khivēha pattōlī
vicchiṇṇaṁ kīraü rāulassa rāaṅgaṇuddēsaṁ // Līlā.732

parahuttaṁ sārējjasu haṭṭavahō jēṇa ēttha sammāi
iarō vi haṭṭaṇivahō vēaḍiavaṇiddhurālaggō // Līlā.733

iha hōu piṇḍavāsō ēttha ṇiōī havantu āsaṇṇē
iha vāsō vārakarēṇuāṇa ēsō aṇuggīṇa // Līlā.734

mōttuṁ bhaṇḍāramahāṇasāṇa gōrīharassa païrēkkē
maggō suṇaṭṭasālāē hōu jō jattha sō tattha // Līlā.735

kalusijjaï jā ṇa jalaṁ karēṇukarituraaṇarasamūhēhiṁ
tā bharasu majjhaṇāvēllamajjaṇakkaṇaadōṇīō // Līlā.736

ia jā suvvaï ēsō halabōlō tāṇa ēkkamēkkāṇa
tā dūsapaṭṭasālāsaēhĩ āvāsiō lōō // Līlā.737

ētthantarammi varavārakamiṇisaṅghāasiṭṭhasirivihavā
vivihāavattaparipihiaṇahaalōruddharavikiraṇā // Līlā.738

ramaṇiyaṇasamūhugghuṭṭhamaṅgalārāvapūriadiantā
kañcuiaṇumaggagaā rāakumārī tahiṁ pattā // Līlā.739

aha ētthamhatavōvaṇakusumāmōāvalambiamaṇāē
bhaṇiāō ṇiavaaṁsīō kuṇaha kusumōccaaṁ ēttha // Līlā.740

tō khiṇṇakarēṇusamōsarantadaradāviōruvēḍhāō
paritaliṇaṇiaṁsaṇasiḍhilagaṇṭhisañjamaṇasīlāō // Līlā.741

vialambalapāuraṇaggakhaliacaraṇāravindagamaṇāō
vialantamēhalāvaliguṇakalaṇakkhaliahatthāō // Līlā.742

asamañjasapaaṇikkhēvavasaviambhantaṇēuraravāō
raṅkhōlirahāravimūḍhakaṇaavalaāvalibhuāō // Līlā.743

ia vivihakusumaparimalagandhavahukkhittahiaabhāvāō
ētthamha samīvasamāgaāu varapupphalāīō // Līlā.744

pāraddhaṁ ca saaṇhāhĩ tāhĩ kusumōccaaṁ vaṇē kāuṁ
ēkkēkkamajaakaṅkhiamaṇāhĩ pariuṭṭhavaaṇāhiṁ // Līlā.745

tō sahasāaḍḍhiataruṇaviḍavapālambacumbiathaṇāhiṁ
karakamalakōmalaṅguliṇahakiraṇāruṇiagōcchāhiṁ // Līlā.746

dūruccāiabhuajualavasavirāantativalivalaāhiṁ
calaṇaalaggaṭṭhiatharaharantathōrōruvēḍhāhiṁ // Līlā.747

ṇīsāsasamīrucchittakusumaraataraliacchijualāhiṁ
alaāvalivivaraviṇintasēataṇṇāatilaāhiṁ // Līlā.748

ṇiviḍalaāharasañcaraṇaviluliālaaviḍhattasōhāhiṁ
bandhujjhiakusumavimūḍhabhamaraḍakkāharillāhiṁ // Līlā.749

ia suirēṇa samāṇavi tāhiṁ suraaṁ va kusumapariammaṁ
pāraddhaṁ gōlāsalilamajjaṇaṁ jaṇiakhēāhiṁ // Līlā.750

tō viaḍāsōatalē saṇṭhaviāharaṇakusumavāsāhiṁ
saccaviaṁ vimalagahīramaṇaharaṁ varasarīsalilaṁ // Līlā.751

tā vimalasaliladaṁsaṇaṇivvaviārattabhāvaracchīṇa
ṇahakōḍiviralliacihurabhāraruddhāvarōhāṇa // Līlā.752

āmukkāharaṇapalahuiaṅgaparihatthapaaṇivēsāṇa
savisēsagaṇṭhisañjamiaviuṇakacchaḍaavēḍhāṇa // Līlā.753

ia paḍhamamajjaṇārambharahasasañcāliambuṇivahāṇa
aṇṇa ccia kā vi varaṅgaṇāṇa sōhā samullasiā // Līlā.754

kīē vi ṇibuḍḍantōrumūlavasapasariō sarīrammi
rōmañcō jōvvaṇakandakuharakaraṇiṁ samuvvahaï // Līlā.755

kīē va jalapariggahiaṇāhivivaruggaā samāruhaï
thaṇamūlāsāiatantukasaṇavalli vva rōmalaā // Līlā.756

kīē vi visamativalītaraṅgapakkhalaṇavasasamucchaliaṁ
ṇimisaddhaṁ siapaṭṭaṁsuaṁ va sihiṇōvarē salilaṁ // Līlā.757

kīē vi samantāantasalilamajjhaṭṭhiaṁ ramantīē
pavaṇāhaasarasamburuhavibbhamaṁ hōi muhakamalaṁ // Līlā.758

rattuppalamahusaddhāluēṇa kīē vi muddhabhasalēṇa
parimāṇantīē jalaṁ ḍakkō uddhaṭṭhiō hatthō // Līlā.759

sō tīē taraliaṅgulivihuō karapallavō ruantīē
tō sē sahīhĩ muhamāruēṇa kaha kaha vi ṇivvaviō // Līlā.760

ia vaaṇaṇaaṇathaṇaharakaraalaparicumbirālivāuliō
uttiṇṇō sō gōlādahāhi varakāmiṇīsatthō // Līlā.761

majjhammi tāṇa sā varakumāriā maṇaharēhĩ aṅgēhiṁ
mahaṇuttiṇṇāhĩ va accharāhĩ parivāliā lacchī // Līlā.762

tō sā amhēhĩ ciraṁ bhāua ṇivvaṇṇiā paattēṇa
suravahudaṁsaṇadūsikkhiēhĩ acchīhĩ puṇaruttaṁ // Līlā.763

ṇahamaṇikiraṇāruṇakōmalaṅgulīdalavirāiāvaavaṁ
ṇiggūḍhagupphasupariṭṭhiaṁ ca caraṇāravindajuaṁ // Līlā.764

paviralataṇurōmasuvaṭṭiaṅgasamasandhibandhaṇaṁ sahaï
lāaṇṇasuvaṇṇaviṇimmiaṁ ca varajaṅghiājualaṁ // Līlā.765

ramaṇabharabhaṅgabhīaṁ va saṅgaaṁ sirisakusumasōmālaṁ
karikalahakarāāraṁ haraï kumārīē ūrujuaṁ // Līlā.766

gambhīraṇāhitaṇutivalibhaṅguraṁ daravisaṭṭarōmalaaṁ
tucchaṁ saṁsārasuhaṁ va maṇaharaṁ majjhaēsaṁ sē // Līlā.767

ṇivviccuttuṅgāhōakakkasaṁ pikkasirihalasaricchaṁ
hōntapariṇāhagaruaṁ agghaï ṇavathaṇaharucchaṅgaṁ // Līlā.768

kaṅkēlipallavāambakaraalālaṅkiaṁ samuvvahaï
mandāiṇikaṇaamuṇāliāṇusarisaṁ bhuājualaṁ // Līlā.769

suvisiṭṭhatirēhāvaraṇaviraïō maḍahapariarābandhō
kalahōakalasakaṇṭhāvasāaṇō kandharaṇivēsō // Līlā.770

raïkaṇaïkusumagōcchō vva īsimajjhuṇṇaō suhāvēi
dasaṇāvaliparivēsō viddumarāāruṇō aharō // Līlā.771

avisaṭṭapuḍajuāṇubbhaḍujjuō vaaṇakamalakaasōhō
ṇiṇṇuṇṇaamajjhatthō viharaï sē ṇāsiāvaṁsō // Līlā.772

ciramajjaṇasalilakasāapāḍalāvaṅgadēsadīhāiṁ
ṇaaṇāĩ bālaraviarachittāiṁ dīvarāiṁ va // Līlā.773

sajjīvakāmakōaṇḍasacchahaṁ savaṇapattapērantaṁ
ṇaaṇuppalaṇālajuaṁ va sahaï bhumaāvalījaalaṁ // Līlā.774

addhēndubimbasarisaṁ ṇiḍālaphalaaṁ vihāi ṇippaṅkaṁ
jōvvaṇasirīē muhadappaṇaṁ va vihiṇā viṇimmaviaṁ // Līlā.775

taṇukasaṇasiṇiddhāāmamaṇaharō dūradēsakaasōhō
paṭṭhiṇisaṇṇō sē haraï bhaṅgurō kēsapabbhārō // Līlā.776

ia jō jō sē dīsaï aṅgāvaavāṇa kō vi uddēsō
sō sō ṇa dēi caliuṁ aṇimisapēcchīṇa acchīṇi // Līlā.777

taṁ taha suiraṁ ṇivvaṇṇiūṇa paricintiamhi hiaēṇa
aṇṇō sō kō vi vihī jassēaṁ rūvaviṇṇāṇaṁ // Līlā.778

aṇṇaha kaha vēajaḍassa tassa visaāhilāsavimuhassa
ṇippajjaï lōapiāmahassa ēvaṁvihaṁ rūvaṁ // Līlā.779

maṇṇē candāmaapāriāavammahavasantamaïrāē
kōtthuhasirisārasamuccaāhĩ ēsā viṇimmaviā // Līlā.780

kiṁ ēsā ṇāavahū ṇu hōjja vijjāharī ṇu dēvī ṇu
asurajuāṇī siddhaṅgaṇā ṇu maccaṁ samōiṇṇā // Līlā.781

tāvaa sē ṇāmaṇivāsajammakōūhalāviāṇamha
bhaṇiā vicittalēhā ṇāmēṇa vaaṁsiā tīē // Līlā.782

hala sahi vicittalēhē aṇugamasu imaṁ tavōvaṇaṁ tāva
jāva ṇivattēmi ahaṁ pūāammaṁ bhavāṇīē // Līlā.783

jō sā vicittalēhā bhāua sahasā samāgaā ēttha
abbīyaṁ piva hiaaṁ tissā uvalakkhiaṁ amhi // Līlā.784

sā dūrakaapaṇāmā bhaṇiā amhēhi tujjha kā ēsā
sundari vaaṁsabhāvāṇusaṅgaā aṇuvamakumārī // Līlā.785

kassa va ēsā dhūā kēṇa va kajjēṇa āgaā ēttha
kattha va jāhī sāhasu kiṁ ṇāmaṁ kattha va ṇivāsō // Līlā.786

bhaṇiaṁ ca tīē bhaavaï ēaṁ jaï atthi tumha kōhallaṁ
tā sāhēmi ṇisāmēsu vittharatthaṁ kahēavvaṁ // Līlā.787

atthi tisamuddapuhaīvikkhāajasō akhaṇḍiapaāvō
ṇāmēṇa silāmēhō siṁhaladīvāhivaṇarindō // Līlā.788

sō ēkkammi sudiahē pāraddhiviṇiggaō mahāraṇṇē
ramiūṇa ciraṁ raṇṇāu paḍiṇiattō purāhuttaṁ // Līlā.789

tō tattha ēkkapāikkaturaagaasāhaṇēṇa sañcaliō
sahasa tti viaḍadāḍhō puraō kōlōsamucchaliō // Līlā.790

tō ēkkahaasahāō tassa varāhassa maggasaṁlaggō
ṇaraṇāhō tāva gaō jā taruviḍavāulaṁ raṇṇaṁ // Līlā.791

tā tattha kurarakāraṇḍacakkakalahaṁsakaṅkasaṅkiṇṇaṁ
bhamarabharōṇaapaṅkaaraarañjiapiṅgapērantaṁ // Līlā.792

ēvavihaṁ sō bhaavaï kamalasaraṁ rāiṇō ṇiantassa
sahasa tti sampaïṭṭhō atthāhajalaṁ mahākōlō // Līlā.793

tā gambhīrasarōvarapavēsavisamaṁ gaē varāhammi
sacchariō sa vilakkhō muhuttamēttaṁ ṭhiō rāā // Līlā.794

tō parisuḍhiaturaṅgō sō sahasā vimhaāvahiahiaō
āsaṇṇamasōavaṇaṁ sisiracchāaṁ samallīṇō // Līlā.795

tā tattha uhaakaragahiakusumamālā maṇōharāvaavā
ēkkasariāi pahuṇō puraō parisaṇṭhiā bālā // Līlā.796

rāēṇa taō bhaṇiā kāsi tumaṁ ērisē mahāraṇṇē
sacchandā varamālaṁ appasi maha kēṇa kajjēṇa // Līlā.797

bhaṇiaṁ ca tīē ṇaravaï kiṁ imiṇā pucchiēṇa tuha tāva
pariṇēsu maṁ ṇisaṅkō jāṇihisi gaēhĩ diahēhiṁ // Līlā.798

taṁ taha sōūṇa ṇarāhivēṇa sā bāliā puṇō bhaṇiā
sundari ṇarāhivāṇaṁ ēsō maggō ccia ṇa hōi // Līlā.799

apariggahā kumārī amuṇiagōttakkamā aïṭṭhasuā
kaha pariṇijjasi bālē kahasu tumaṁ cēa maha ēaṁ // Līlā.800

bhaṇiaṁ ca tīē ṇaravaï ēsō ccia supurisāṇa sadbhammō
tā sāhēmi ṇisāmēsu kulaharaṁ jaṁ mha ēttāhē // Līlā.801

atthi kaṇaāalucchaṅgasaṅgaā tiasalōavikkhāā
sulasā ṇāmēṇa purī accantamaṇōharā rammā // Līlā.802

tattha a vijāharēndō haṁsō ṇāmēṇa tiasavikkhāō
tassamhē hi ṇarāhiva dō ccia dhūāō jāāō // Līlā.803

ēkkāē vasantasirī majjha mahallāē ṇāma ṇaraṇāha
vāhittā saraasirī ahaṁ pi ṇiaguruaṇēṇa tahiṁ // Līlā.804

ēvaṁ ṇē dō vi pahāasamaasaṅgīaappasaṅgēṇa
dēvīharāṇa puraō kēlāsagiriṁ pavaṇṇāō // Līlā.805

tatthamhēhi ṇarāhiva harisavasupphullalōaṇō diṭṭhō
gōrīharāṇa puraō paṇaccamāṇō gaṇāhivaī // Līlā.806

aha sō maē gaṇēsō ciraparicaavimhaāē sāmi tahiṁ
uvahasiō tēṇāhaṁ pakkhittā maccalōammi // Līlā.807

ēsō maha tēṇaṁ cia sūaravēsō daāluṇā diṇṇō
ṇiadūō jēṇa tumaṁ aṇuggahatthaṁ mha uvaṇīō // Līlā.808

tā tēṇaṁ cia diṇṇō taṁ si varō bhaavaā gaṇēsēṇa
pariṇēsu ṇirāsaṅkō ēvavihaṁ tumha aviruddhaṁ // Līlā.809

ēvaṁ sōūṇa ṇarāhivēṇa pariōsaviasiamuhēṇa
takkālōiavihiṇā pariṇīā tēṇa sā tattha // Līlā.810

tāva a turaṅgakhurakhōjjapavahalaggēṇa sāhaṇēṇa tahiṁ
saccaviō ṇaraṇāhō saraasirīlambhapariuṭṭhō // Līlā.811

tō saraasirīdaṁsaṇapahiṭṭhaparivārapariliō rāā
sampattō ṇiabhavaṇaṁ bandiṇajaasaddahalabōlaṁ // Līlā.812

aha tissā tēṇa tahiṁ ēsā līlāvaï tti ṇāmēṇa
uppaṇṇā piataṇaā kiṁ bhaṇaï ihāgaā kīsa // Līlā.813

taṁ tumha sīsaï ccia imīē jaṁ jammavāsarāhintō
ajjadiasantaraṁ jāva vittharatthaṁ kahēavvaṁ // Līlā.814

kēṇāvi jammadiahē imīē asarīriāē vāāē
divvēṇa samāiṭṭhaṁ siṭṭhaṁ dēvaṇṇuēhiṁ pi // Līlā.815

jaha tō imīē varabāliāē hōhī varō tti varasamaē
sō saalapuhaïṇāhō lahihī divvāō siddhīō // Līlā.816

ēvaṁ sōūṇa kaaṁ vaddhāvaṇaaṁ mha rāiṇā tattha
pahaāĩ saṅkhakāhalaravasaṁvaliāĩ tūrāiṁ // Līlā.817

ubbhīkaāu varaguḍiāō haṭṭēhĩ haṭṭasōhāō
dēvālaēhĩ dēvaṅgadhaavaḍāō a lōēṇa // Līlā.818

paramapariōsamuiō paṇacciō varavilāsiṇīṇivahō
diṇṇāĩ vippabandiṇa bahuvihaāiṁ ca dāṇāiṁ // Līlā.819

ēvaṁ ṇivvattāsēsaṇāmakaraṇāimaṅgalīēhiṁ
taddiasaṁ kīrantēhĩ bālabhāvāu uttiṇṇā // Līlā.820

ṇivvaḍiāsēsavilāsasōhasupasāhiēhĩ aṅgēhiṁ
ārambhō ṇavajōvvaṇasirīē gahiō aālēṇa // Līlā.821

tāva a lāvaṇṇāmaapūrijjantāṁĩ sē ṇiēūṇa
aṅgāĩsilāmēhēṇa cintiaṁ kō varō hōjja // Līlā.822

aṇṇammi diṇē bahusikkhiāṇa sumaīṇa viddhakusalāṇa
ṇiaṇaaracittaārāṇa appiō rāiṇā ṇiamō // Līlā.823

jaha vaccaha hē ujjhāyasīsahā ēttha puhaïvikkhāā
vasuhāhivā lihēūṇa majjha dāvēha jē kē vi // Līlā.824

tō tēhĩ cittaārēhĩ tē ṇarēndā bahūhĩ diahēhiṁ
lihiūṇa jahāiṭṭhā suhadiahē dāviā pahuṇō // Līlā.825

tēṇāvi ciraṁ ṇivvaṇṇiūṇa līlāvaīē vāsaharē
saṇṭhaviā supaïttēṇa kiṁ pi hiaē dharēūṇa // Līlā.826

tō jaddiasāhintō diṭṭhā vasuhāhivā imīē tahiṁ
taddiasāō dīsaï diahē diahē kisāantī // Līlā.827

ṇa ramaï sahīhĩ samaaṁ ṇa dēi suasāriāṇa parivāḍiṁ
ṇāharaṇaṁ paḍivajjaï ṇa suṇaï gēaṁ pi gijjantaṁ // Līlā.828

kusumōccaaṁ pi ṇa kuṇaï bhavaṇujjāṇammi viasialaammi
ṇa a bhavaṇadīhiāmajjaṇammi cittaṁ samappēi // Līlā.829

ṇa a rajjaṁ bahu maṇṇaï ṇa ramaï vāulliāhĩ aviaṇhaṁ
ṇiddaṁ viṇā vi saaṇaṁ ṇa a muñcaï addhaṇimisaṁ pi // Līlā.830

ṇa a visaï ṇaṭṭasālaṁ ṇa a kīlāpavvaaṁ samāruhaï
dhārāharē vi ṇa ramaï ṇāhārē āaraṁ kuṇaï // Līlā.831

ia ēva maē uvalakkhiūṇa ēkkammi vāsaravirāmē
kāūṇa rahassaṁ ṇavara pucchiā sahi ṇisāmēsu // Līlā.832

kīsa tumaṁ taddiasaṁ jōyābhāsaṁ gaā iva dupēcchaṁ
saṅkappālihiaṁ piva pēcchantī ṇālasaṁ jāsi // Līlā.833

ṇa ramasi kēṇāvi samaṁ diṭṭhaṁ pi ṇa pariaṇaṁ samālavasi
amhaṁ pi ṇa vēsambhasi alamahavā pucchiāē taē // Līlā.834

taṁ taha sōūṇa mamāhĩ paṇaaparikōakakkasaṁ vaaṇaṁ
līlāvaīē bhaṇiaṁ piasahi kaha tujjha ṇa kahēmi // Līlā.835

ṇa tahā jaṇanti sōkkhaṁ kajjavisēsā visēsaramaṇīā
dīsantā vi hu ēkkēhĩ jaha vaaṁsēsu sīsantā // Līlā.836

aṇuhūāṇa vi ēkkēhĩ daïadaṁsaṇavisēsasōkkhāṇa
pacchā vaaṁsisiṭṭhāṇa pallavā tāṇa pasaranti // Līlā.837

tā sāhēmi ṇisāmēsu tujjha ēāṇa puhaïvālāṇa
majjhammi imō jō taviakaṇaasarisappahō lihiō // Līlā.838

dīsaï taṇukasaṇasaṇiddhakēsavallaripasāhiāvaavō
viulāṇaṇāravindō ārattatihāaṇaaṇajuō // Līlā.839

uṇṇaaṇāsāvaṁsō supariṭṭhiamaḍahakandharābandhō
viaḍōratthaladēsō ājāṇupalambadīhabhuō // Līlā.840

macchaṅkusajavacakkaṅkakaraalō pīṇapīvarapaōṭṭhō
taṇumajjhō sīhakaḍī karikarajaṅghōru suhacalaṇō // Līlā.841

ēaṁ daṭṭhūṇa mahaṁ jāaṁ kōūhalaṁ paraṁ hiaē
dhaṇṇāō tāu jāṇaṁ daïō ēsō ṇarāhivaī // Līlā.842

dhaṇṇāṇa vi dhaṇṇaarāō tāō daïāō jāō ēassa
pēcchanti muhaṁ ṇiccaṁ tāṇaṁ pi ṇamō purandhīṇaṁ // Līlā.843

ia ēvaṁ cintantīē sō maē pucchiō sucittaarō
siṭṭhaṁ ca tēṇa ēsō rāā sālāhaṇō ṇāma // Līlā.844

akhaliapaāvapasarō uiōiyavaṁsasambhavō suaṇō
savvakalāpattaṭṭhō cāī sūrō suhārāhō // Līlā.845

aha tassa muhāhi ṇisāmiūṇa savisēsakōuhallāē
jāā maṇaḍōhalaā jaï ēsō maha varō hōi // Līlā.846

ēvaṁ taddiasapavittharantacintābharōtthaamaṇāē
bahuēhĩ ṇavara diahēhĩ majjha sahi āgaā ṇiddā // Līlā.847

tā sō jahasambhāviarūvāisaō ṇarāhivō tattha
jāṇāmi samāsīṇō āgantūṇamha saaṇīē // Līlā.848

tā sahi paccakkhaṁ piva taddaṁsaṇasajjhasāvahiyahiaā
sahasa tti samuṭṭhantī hatthē ghēttūṇa ṇē bhaṇiā // Līlā.849

ēēhĩ avaṅgēhuṇṇamantabhumaāvalantavisamēhiṁ
hariūṇa majjha hiaaṁ ṇaaṇēhĩ kahiṁ khu caliā si // Līlā.850

tā takkhaṇaṁ pakampantahiaapaḍivaṇṇapaṇaapasarā vi
lajjāē ahaṁ piasahi ṇaïñci paḍijampiā tassa // Līlā.851

tō tēṇa majjha sahasā thimiālasalōaṇuṇṇaamuhēṇa
diṇṇō paōharōvari sasēaviralaṅgulī hatthō // Līlā.852

avagūhiūṇa dhaṇiaṁ ṇavara ṇisaṇṇō puṇō tahiṁ cēa
pariumbiamhi vaaṇē ṇaaṇēsu kavōlapāsēsu // Līlā.853

ēvaṁ ca cāṭuārēṇa tēṇa lajjā alajjirēṇamha
avahariā hiaāō samaaṁ kōmārabhāvēṇa // Līlā.854

ētthupparaṁ ṇa āṇāmi kiṁ pi jaṁ tuha kahēmi vāāē
hiaaṁ cia jaï jāṇaï kēttiamēttaṁ ṇa vimharaï // Līlā.855

tāvaa pahāapaḍihaatūraṇiṇāēṇa paḍiviuddhāē
saccaviaṁ sayaṇīaṁ jā sō ṇa aṇamhi kattha gaō // Līlā.856

taddiasāō piasahi taṁ cia khalu siviṇaaṁ sarantīē
paccakkhasōkkhataṇhāluāē parivaḍḍhiā cintā // Līlā.857

tā sukkapāavabbhantaruggaō huavahō vva maha maaṇō
cintāsamīraṇuddīviō vva hiaammi pajjaliō // Līlā.858

tā ṇa suhaṁ saaṇīē ṇa a dharaṇialē ṇa bāhirē ṇa gharē
ṇa a diṇasamaē ṇa ṇisāsu kaha vi pāvanti aṅgāiṁ // Līlā.859

ēāi mi ramaṇīāĩ jāĩ bhaṇiāĩ tumhi puṇaruttaṁ
vivarīāĩ asēsāĩ tāĩ jāāĩ maha ēṇhiṁ // Līlā.860

aha kiṁ puṇaruttapaampiēṇa bahuēṇa tujjha sahi puraō
uddēsiaṁ pi jāṇasi hiaaṇihittaṁ mha sabbhāvaṁ // Līlā.861

jaï sō ēttha ṇa ēhī tāō ṇa a pēsihī mamaṁ tattha
tā dūsahaṁ sahantī maraṇē vi suhaṁ ṇa pāvissaṁ // Līlā.862

taṁ taha sōūṇa ciraṁ bhaavaï bhaṇiamhi taha vi ṇūmēsi
ēmavihō aṇurāō ēmavihē vi hu varē jāō // Līlā.863

ambāē imaṁ sīsaü sa ccia tāassa kahaü jaṁ santaṁ
sō vi hu suddhasahāvō kāhī hiaïcchiaṁ tujjha // Līlā.864

bhaṇiaṁ puṇō vi līlāvaīē kimahaṁ ṇa āṇimō ēaṁ
siviṇaadiṭṭhammi jaṇē aṇubandhō paḍaï uvahāsē // Līlā.865

taha vi hu jaha ṇa hasijjaï lakkhijjaï jaha ṇa pōḍhimā majjha
taha sāhējjasu piasahi ambāē ṇijjaṇammi tumaṁ // Līlā.866

ēvaṁ bhaṇiāi maē bhaavaï gantūṇa ṇijjaṇuddēsē
siṭṭhaṁ māāpiuṇō ṇa virujjhaï jaha salajjāṇa // Līlā.867

tō guruaṇēṇa ēsā taṁ cia bahu maṇṇiūṇa maha bhaṇiaṁ
savvāarēṇa hālassa pēsiā vaccaü pahāē // Līlā.868

ia ēmavihaṁ bhāua vicittalēhāṇaṇāhi sōūṇa
sahasa tti mahāṇumaīē pabhaṇiaṁ saharisaṅgīē // Līlā.869

piasahi vicittalēhē ēsāhaṁ iha vasantasiritaṇaā
tumhaṁ māusabhaïṇī sāhasu līlāvaīē lahuṁ // Līlā.870

tō sā vicittalēhā ēvaṁ sōūṇa paḍigaā turiaṁ
līlāvaīē pāsaṁ hiaē ṇamāantapariōsaṁ // Līlā.871

tā tīē samaṁ kañcuipurassarā pariaṇēṇa pariariā
līlāvaī vi sahasā amha saāsaṁ samallīṇā // Līlā.872

aha saharisāē bhāua sahasā samaïcchiā maē paḍhamaṁ
taha a mahāṇumaīē pulaasaṇāhēhi aṅgēhiṁ // Līlā.873

tō sā amhēhĩ tahiṁ aṇicchamāṇā vi kaḍḍhiūṇa karē
uvavēsiā salajjā ēkkāsaṇamajjhadēsammi // Līlā.874

aha ēkkēkkamakulaharakusalasuhālāvadiṇṇahiaāṇa
galiaṁ ṇirumbhamāṇaṁ pi bāhasalilaṁ kavōlēsu // Līlā.875

pusiūṇa kavaṇḍalavāriṇā muhaṁ maha muhaṁ ṇiantīē
līlāvaīē bhaṇiaṁ ajjē ēaṁ mha acchariaṁ // Līlā.876

ēsō jaḍākalāvō imāĩ taruvakkalāĩ iha vāsō
vaavihavāārakulakkamassa dūraṁ viruddhāiṁ // Līlā.877

siṭṭhaṁ ca maē tissā ēaṁ jaṁ tumha sāhiaṁ paḍhamaṁ
amuṇiamaṇāi bhāua ṇīsēsaṁ sāaraṁ tīē // Līlā.878

taṁ taha sōūṇa mamāhi takkhaṇaṁ cēa tīē ullaviaṁ
ajjadivasāu ajjē mamāvi vāsō iha ccēa // Līlā.879

sō hiaasamīhiavarasamāgamō jēccirēṇa sampaḍaï
tēcciraālaṁ tumhāṇa calaṇasaṁvāhiāhōmi // Līlā.880

ēvaṁ ca samullaviē bhaṇiaṁ amhēĩ paḍihaaṁ vaaṇaṁ
ēaṁ tuha bālamaacchi kaṇṇakaḍuaṁ suṇantāṇa // Līlā.881

asuhajjiakammāṇa vi havantu amhāṇa sampaï suhāiṁ
tuha hiaasamīhiavaravivāhadaṁsaṇamahagghāiṁ // Līlā.882

bhaṇiaṁ puṇō vi līlāvaīē mā ērisaṁ samullavasu
kiṁ tumhēhi ṇa āṇaha jaha bhaṇiaṁ puvvapurisēhiṁ // Līlā.883

ia jēṭṭhāṇukkamabāhirāĩ kajjāĩ jāĩ kīranti
asuhāĩ tāĩ lōē paḍanti uvahāsapaavīē // Līlā.884

jaï kaha va apēcchantī vasaṇamiṇaṁ vavagaā gaā ṇāma
sampaï lōaviruddhaṁ gamaṇaṁ mā bhaṇasu ēttāhē // Līlā.885

aha kiṁ bahuṇā tuha pisuṇiēṇa sā kaha vi kaha vi amhēhiṁ
viṇiattiuṁ ṇa tiṇṇā imāu ṇiaṇicchaāhintō // Līlā.886

ia ēvaṁ vasaṇaparamparāē ōvaggiāō amhēhĩ
tā kiṁ pucchasi ṇa kaō tumha pasāō bhavāṇīē // Līlā.887

ēvamasēsaṁ sōūṇa tattha taṁ kuvalaāvalimuhāō
ṇaraṇāha maē bhaṇiaṁ hiaē ṇamāantatōsēṇa // Līlā.888

ēsō haṁ bhaavaï tassa rāiṇō paṇaïāṇa majjhammi
ābālasēvaō varapasāasuhasaṅgasantuṭṭhō // Līlā.889

tā kahasu kattha sā amha sāmiṇī vasaï jaṇṇiēūṇa
sāhāmi saharisaṁ sukaakammaphalamappaṇaṁ pahuṇō // Līlā.890

bhaṇiaṁ ca isisuāē harisabharijjantalōaṇamuhīē
amaavarisō vva bhāua ajja tumaṁ āgaō amha // Līlā.891

ētthamha tavōvaṇataruviṇāsasaṅkāṇiruddhaparivārā
līlāvaī imāō ṇivasaï addhōaṇaddhammi // Līlā.892

aha ēvaṁ jā pisuṇēi majjha sā kuvalaāvalī dēva
tā tattha mahāṇumaī vi āgaā ēkkadēsāō // Līlā.893

siṭṭhaṁ sē sahi sālāhaṇassa piapaṇaïāṇa majjhammi
ēsō vijaāṇandō ābālavaaṁsaō pēccha // Līlā.894

tō taṁ sōūṇa sasambhamāē jakkhāhivassa taṇaāē
bhaṇiaṁ ajja sudiasō bhāua tumhāgamēṇamha // Līlā.895

tō gōsaggē pēcchasu tattō ccia kuvalaāvalīē samaṁ
gantūṇa sāmijāaṁ amaarasōllēhĩ acchīhiṁ // Līlā.896

bhaṇiaṁ ca maē bhaavaï jaṁ si tumaṁ āṇavēsi ēttāhē
maha uṇa hiyayaṁ asahīraṇāē ṇīaṁ tahiṁ cēa // Līlā.897

ēvaṁ sā tumha kahāviṇōasuhaṇibbharāṇa vōlīṇā
savvāṇa viṇiddāṇamha dēva aïdīharā rāī // Līlā.898

tō gōsasamāhisuhāvasāṇasamaammi pēsiā tāhiṁ
tāvasakumarī līlāvaīē pariōsirī puraō // Līlā.899

aṇumaggamuvagaā sē amhē vi hu kuvalaāvalīē samaṁ
pattā a karikarēṇūsamāulaṁ rāulaṁ tattha // Līlā.900

diṭṭhaṁ ca maē paḍhamaṁ gahiāuhabhaḍaṇihāaṇivviccaṁ
bīaṁ paḍihāraṇirumbhamāṇajaṇasaṅkulaṁ dāraṁ // Līlā.901

taïaṁ ca mahuramaddalavēṇupagijjantamaṅgalaṇihōsaṁ
ramaṇiaṇāharaṇamaūhajālabajjhantasuracāvaṁ // Līlā.902

ēvamahaṁ taṁ taïaṁ kamēṇa kacchantaraṁ kamēūṇa
abbhantarakaakusumōvaāramaṇikuṭṭimaṁ visiō // Līlā.903

tā tattha phalihamaṇikuṭṭimammi viraïapisaṇḍipallaṅkē
sahasa tti samāsīṇā saccaviā sā maē kumarī // Līlā.904

ṇāṇāvihagahiapasāhaṇēṇa sahiāaṇēṇa pariariā
vimalammi saraasamaē sarikkhaṇavacandalēha vva // Līlā.905

aha sā sabbhuṭṭhāṇaṁ ṇamiūṇa puṇō vi tattha saaṇīē
kuvalaamālāē samaṁ jēṭṭhakaṇiṭṭhaṁ samāsīṇā // Līlā.906

tāva ahaṁ pi ṇarāhiva kaasatthīvāaṇō samāsīṇō
savvāarōvaṇīē puraō kaṇaāsaṇucchaṅgē // Līlā.907

aha tattha suhāsaṇakaapariggahō sāaraṁ salajjēhiṁ
acchīhiṁ cia līlāvaīē sammāṇiō tti ahaṁ // Līlā.908

tā ṇihuaṇivāriapariaṇāē paṭṭhiṭṭhiāē bālāē
ēkkāē kaṇaakalasō sisirō palhatthiō sīsē // Līlā.909

aṇṇāē kaṇṭhamajjhē sañjamiō ṇiaaüttarijjēṇaṁ
aṇṇāē sicaavaṭṭīē kaḍḍhiō majjaṇāhuttaṁ // Līlā.910

aṇṇāhĩ paramaparihāsapaharisuppaṇṇagaruathāmāhiṁ
hakkhuviuṁ ujjallā khittō haṁ kaṇaadōṇīē // Līlā.911

tā tumha saṅkahālāvapamuiāhiṁ pasaṇṇavaaṇāhiṁ
ṇhāvēūṇa jahēcchaṁ bhōaṇasālaṁ samuvaṇīō // Līlā.912

tattha maṇōjjaṁ sarasaṁ vivihāhāraṁ kamēṇa bhōttūṇa
tambōlakaravilēvaṇasampattukkiṭṭhasammāṇō // Līlā.913

pariariō vararamaṇīaṇēṇa uvasappiō puṇō vi tahiṁ
jāāē tumha ṇaravaï sapparihāsaṁ hasijjantō // Līlā.914

ajjēttha tumha garuō saüṇavisēsēṇa kēṇa vi kilēsō
jāō aviṇaasīlāō duṭṭhajuvaīaṇāhintō // Līlā.915

bhaṇiaṁ ca maē sāmiṇi ēaṁ ēēhĩ jaṁ kaaṁ amha
taṁ savisēsaṁ hōhī dūṇaṁ tiuṇaṁ mamāhintō // Līlā.916

amhēhiṁ pi ṇa bhaddā jaṁ jēṇa kaaṁ kamēṇa taṁ tassa
akaaṁ hōhī kiṁ jampiēṇa bahuēṇa ēttāhē // Līlā.917

ēvamavarāĩ bahusō parihāsapaampiāĩ sōūṇa
sappariōsā sā kuvalaāvalī vavagaā dēva // Līlā.918

ēvamahaṁ pi ṇarāhiva tattha suhaṁ acchiūṇa taddiahaṁ
gōsē dharējjamāṇō vi tāhĩ turiaṁ samuccaliō // Līlā.919

pattō avihāviapahaparissamō agaṇiēhĩ diasēhĩ
garuēṇa mahātōsēṇa tumha paapaṅkaacchāaṁ // Līlā.920

ēvamasēsaṁ kuvalaadalacchi sōūṇa rāiṇā tattha
vijaāṇandō taṁ cēa pucchiō phulliacchēṇa // Līlā.921

haṁhō saccaṁ ēaṁ saccaviaṁ kiṁ taē saacchīhiṁ
ṇisuaṁ vā kattha vi siviṇaaṁ va diṭṭhaṁ ṇisāsamaē // Līlā.922

bhaṇiaṁ ca tēṇa ṇaravaï saccaṁ mōttūṇa sāmiṇō puraō
ullavaï kō alajjō ēddahamēttaṁ phalaṁ kajjaṁ // Līlā.923

taṁ taha sōūṇa ṇarāhivēṇa ubbimbabālahariṇacchi
bhaṇiaṁ ajja vi acchaï tā kiṁ sō pōṭṭisō tattha // Līlā.924

ṇūṇaṁ ca silāmēhō vi jēṇa duccintimā pariccaaï
ā jammaṁ tēṇa samaṁ ēttāhē gharakuḍumbaṁ mha // Līlā.925

aṇṇaṁ ca puṇō pucchāmi sāha jaï taṁ taē tahā diṭṭhaṁ
tā sō siddhakumārō kaha uṇa tāṇaṁ samāvaḍaï // Līlā.926

jaï hōi mahāṇumaīē sō varō tā mamaṁ pi paḍivaṇṇaṁ
vihiṇā jaṁ taṁ līlāvaīē siviṇantarē diṭṭhaṁ // Līlā.927

jaï sō tissā tā sā vi amha līlāvaī sarāā vi
patthējja ahaṁ tā piavaaṁsa vaccējja sē pāsaṁ // Līlā.928

visamā khalu kajjagaī ṇēsā dāṇēṇa ṇēa buddhīē
ṇa a pōrisēṇa sijjhaï ēkkaṁ dēvvaṁ pamōttūṇa // Līlā.929

jaṁ jīēṇa vi dulahaṁ dūratthaṁ jaṁ maṇōrahāṇaṁ pi
taṁ maha vihiṇā savvāarēṇa sōkkhaṁ samāiṭṭhaṁ // Līlā.930

taha vi durāsā ēsā jīēṇa samaṁ mha sampaï ṇibaddhā
vaccējjasu vijaāṇanda taṁ si jā pōṭṭisō ēi // Līlā.931

jaṁ taṁ ṇisuaṁ siṭṭhaṁ ca tēṇa līlāvaīē jammadiṇē
asarīriāē vāāē kiṁ pi kēṇāvi kira bhaṇiaṁ // Līlā.932

taṁ pucchijjaï sō ccia puṇō vi ēvaṁvihē samāvaḍiē
kaha hōjja amha jāā kaha vā siddhāhivō tissā // Līlā.933

ēvaṁ jā tēṇa samaṁ vijaāṇandēṇa acchaï ṇarindō
mantantō tā kuvalaadalacchi sō pōṭṭisō pattō // Līlā.933A

tō sē vijaāṇandēṇa kiṁ pi jaṁ pāviaṁ disāvijaē
taṁ uvaṇīaṁ pahuṇō kariraaṇasuvaṇṇasaṅghāaṁ // Līlā.934

tō tammi mahākōsē saccaviō rāiṇā aṇagghēō
pāhuḍajōggō līlāvaīē thūlāmalō hārō // Līlā.935

aha taṁ ghēttūṇa ṇarāhivēṇa sasisōhaṇimmalaṁ hāraṁ
bhaṇiō vijaāṇandō ēaṁ cia pāhuḍaṁ tissā // Līlā.936

vaccasu ghēttūṇa lahuṁ kajjagaïṁ jāṇiūṇa taṁ tattha
avilambaṁ vijaāṇanda paḍivahaṁ saccavijjāsu // Līlā.937

ēvaṁ bhaṇiūṇa ṇarāhivēṇa ubbimbabālahariṇacchi
vijaāṇandō līlāvaīē sampēsiō pāsaṁ // Līlā.938

aha vavagaammi kuvalaadalacchi sō sālavāhaṇaṇarindō
vijaāṇandammi diṇaṁ ṇisaṁ ca appā vi vimhariō // Līlā.939

akaasukavvaviṇōō avahatthiarajjakajjavāvārō
aṇisāmiasuhivaaṇō apasāhiaviggahāvaavō // Līlā.940

ṇiddāsuhaparihariō asamīhiamajjaṇō aṇivvāṇō
asuasuīuvaēsō adiṭṭhasuvilāsiṇīvisaō // Līlā.941

pōṭṭisamīsēhĩ samaṁ ṇiccaṁ līlāvaīkahāsattō
vijaāṇandāgamaṇaṁ jhāantō acchaï diṇammi // Līlā.942

aṇṇammi vāsarē vittiēṇa sahasa tti viasiamuhēṇa
vijaāṇandō dārē viṇṇattaṁ puhaïṇāhassa // Līlā.943

aha tēṇa saharisaṁ kuvalaacchi hakkāriūṇa āiṭṭhaṁ
vijaāṇandassa ṇarāhivēṇa kaṇaāsaṇaṁ puraō // Līlā.944

tō tattha kaapasāō āsīṇō pucchiō ṇarindēṇa
kusalaṁ tuha vijaāṇanda aïciraṁ cēa āgamaṇaṁ // Līlā.945

avisaṭṭaṁ tē vaaṇaṁ vicchāaṁ viggahaṁ kisā vāṇī
kīsa kaēṇa ṇirōjjāĩ tumha ṇaaṇāĩ ēttāhē // Līlā.946

bhaṇiaṁ ca tēṇa ṇaravaï kiṁ kīraï vimmuhēṇa haavihiṇā
aṇṇāhuttaṁ kīraï aṇṇaï paricintiaṁ kajjaṁ // Līlā.947

taṁ taha ēkkēṇaṁ cia turaasahassēṇa dēva sujavēṇa
sampattō haṁ līlāvaīē pāsammi santuṭṭhō // Līlā.948

diṭṭhā sā tattha maē maddaṁsaṇaharisapappuacchijuā
līlāvaī ṇarāhiva pamuiaparivārapariariā // Līlā.949

tō sē kaasammāṇō allīṇō tīē pāamūlammi
savvāarōvaṇīāsaṇammi samuaṁ samāsīṇō // Līlā.950

aha sō maē ṇarāhiva tuha jasadhavalō samappiō hārō
tīē vi takkhaṇaṁ cia paōharōvari pariṭṭhaviō // Līlā.951

aha tattha maē bhaṇiā vicittalēhā vi tumha vaaṇēṇa
suaṇu ṇisāmaha sīsaï jaṁ tumhappāhiaṁ pahuṇā // Līlā.952

aṇṇēsiāĩ bahusō laddhāĩ ṇa tāĩ majjha hiaēṇa
appāhaṇakkharāiṁ iha tumhaṁ jāĩ sīsanti // Līlā.953

bhaṇiaṁ ca tīē bhāua ēvaṁ ēaṁ bhaṇanti tē jaṁ mha
savvāṇa vi sāṇubhavaṁ ṇēhaṇibaddhāṇa suaṇāṇa // Līlā.954

dijjanti jāĩ piamāṇusammi avihattahiaabhāvammi
dulahāĩ tāĩ ṇikkaïavāĩ appāhaṇavaāiṁ // Līlā.955

ēvamha sappasāassa sampaaṁ kēṇa suhaviṇōēṇa
vaccanti tumha pahuṇō diahā taddiaharamaṇīā // Līlā.956

bhaṇiaṁ ca maē sundari imāē tumhañciāi cintāē
avihāviaṇisidiahaṁ pēcchaï jōi vva jhāṇagaō // Līlā.957

ṇō sambharaï palattaṁ pēcchaï ṇa samīvasaṇṭhiaṁ pi jaṇaṁ
ṇa a majjaṇaṁ pavajjaï ṇa tthāṇaṁ dēi ṇivisaṁ pi // Līlā.958

cintēi puhaïdāṇēṇa hōjja jaï piaama tti tā sulahā
khaggēṇa va hōjja tahā vi ṇēa dūrantaraṁ kiṁ pi // Līlā.959

ia cintōahipaḍiō parisēsiarajjakajjavāvārō
kiṅkāavvavimūḍhō appā vi hu ṇēa lakkhēi // Līlā.960

taṁ taha sōūṇa ciraṁ dēvīē dēva majjha vaaṇāō
āmukkō jimbhālasamisēṇa hiaāhi ṇīsāsō // Līlā.961

bhaṇiaṁ ca alaṁ piasahi kēttiamēttēṇa cittakhēēṇa
dē ṇhāvaha tāva imō dīharapahalaṅghaṇuccāō // Līlā.962

jēṇamhēhĩ samaṁ cia sajjaṇamuhaandadaṁsaṇēcchāṇa
jakkhamahēsisuāṇaṁ vaccaï pāsaṁ aṇatthamiē // Līlā.963

aha takkhaṇēṇa ṇaravaï ṇivvattāsēsamajjaṇāhārō
bahusammāṇapahiṭṭhō dēvīē samaṁ samuccaliō // Līlā.964

puraō ccia sampattō tāṇaṁ ca tavōvaṇaṁ suammāṇa
parapariōsapahiṭṭhō allīṇō tāṇa pāsammi // Līlā.965

tō dūrakaapaṇāmō uvaviṭṭhō vimalamaṇisilāvaṭṭē
dēvī vi tāhĩ samaaṁ avirikkasuhāsaṇāsīṇā // Līlā.966

bhaṇiaṁ ca tāhĩ kusalaṁ tuha vijaāṇanda sāmiṇō tattha
kiṁ paḍivajjaï sō amha daṁsaṇaṁ jaha taē siṭṭhaṁ // Līlā.967

bhaṇiaṁ ca maē bhaavaï suvvaü jaṁ tēhĩ tumha viṇṇattaṁ
thōakkharabahuatthaṁ sabbhāvasamappiaṁ vaaṇaṁ // Līlā.968

kaïā sō suhadiahō cintāvasaṇiṇṇimēsasuḍhiāiṁ
acchīṇi tumha daṁsaṇaṇivvāṇasuhaṁ gamissanti // Līlā.969

bhaṇiaṁ ca tāhĩ bhāua jiaü ciraṁ hōu tassa sō diahō
līlāvaīē karakamalasirisamāgamasuhaṁ jattha // Līlā.970

piaamasampēsiaṇiasarīravattāpasāalambhēṇa
vaddhāvijjasi piasahi bhaṇiā līlāvaī tāhiṁ // Līlā.971

ēkkēkkamēkkapariōsapamuiāṇandaṇibbharamaṇāhiṁ
saccaviō sō līlāvaīē kaṇṭhaṭṭhiō hārō // Līlā.972

tō jhatti paampiahiaavēaṇāvasavisaṇṇavaaṇāhiṁ
bhaṇiaṁ sahi līlāvaï rēhaï thaṇaēsu tē hārō // Līlā.973

siṭṭhaṁ dēvīē imō vijaāṇandēṇa uvaṇiō ēttha
ia sōūṇa palattaṁ maha vaaṇaṇivēsiacchīhiṁ // Līlā.974

ēsō tuha vijaāṇanda sāmiṇā kattha pāviō hārō
kēcciraālaṁ ca imō kōsē hālassa parivasiō // Līlā.975

siṭṭhaṁ ca maē tissā ṇarāhivō vīravāhaṇō ṇāma
sō malaasēlaṇāhō gahiō amhēhi divvijaē // Līlā.976

tassa mahābhaṇḍārē uvaṇijjantē ṇarāhivēṇa saaṁ
sampēsiō ṇiēūṇa sāaraṁ ēsa varahārō // Līlā.977

taṁ vajjavaḍaṇasavisēsadūsahaṁ ṇisuṇiūṇa dōhiṁ pi
taha ruṇṇaṁ jaha līlāvaī vi mōhaṁ ca sampattā // Līlā.978

hā kiṁ avivaṇṇē tammi jāi ēvaṁvihaṁ gaïṁ hārō
jō tēṇa dusahavammahapajjaliē viṇihiō hiaē // Līlā.979

hā kīsa maē ēvaṁ ēcciraālaṁ durāsaṇaḍiāē
parirakkhiaṁ haāsāē jīviaṁ pāvakammāē // Līlā.980

ēsō kira avisārō hiaē paribhāviūṇa tassa maē
māhavilaāē hatthammi uppiō kaha ṇu vicchuḍiō // Līlā.981

hā vajjakaḍhiṇahiyavaya hārassēyassa daṁsaṇē ajja
tuḍiyā kumārasaṅgamayāsā rē phuḍasu ēttāhē // Līlā.982

takkālaṁ jaṁ ṇa maā ēaṁ taṁ kuvalaāvali phalaṁ mha
sampattaṁ savisēsaṁ līlāvaïvasaṇasañjuttaṁ // Līlā.983

dē vaccasu bhaïṇi tumaṁ dusahaṁ sahiaṁ imaṁ mha dōsēṇa
ēaṁ cia avasāṇaṁ amhaṁ pi iha tthiavvassa // Līlā.984

vijaāṇandēṇa purassarēṇa tuha sahaï bālahariṇacchi
gamaṇaṁ aṇurāarasūsuassa pāsaṁ mahīvaïṇō // Līlā.985

taṁ kulisaghāasavisēsadūsahaṁ ṇisuṇiūṇa ṇaraṇāha
līlāvaī vimujjhantasāsapasarā ciraṁ jāā // Līlā.986

paricintiamhi hiaē haṁhō haadēvva tujjha kiṁ juttaṁ
savvāṇa vi samaaṁ cia saṁhārē āaraṁ kāuṁ // Līlā.987

tā bhaṇiaṁ jakkhakumāriāē tuha jēṇa pēsiō hārō
tassēsō paḍipāhuḍakaēṇa pēsēmi aṅguliō // Līlā.988

jaṁ tēṇa majjha taṁ taha hatthāhatthaṁ samappiō taïā
tassēsa ccēa gaī sampaï aṅguliaraaṇassa // Līlā.989

ēvaṁ bhaṇiūṇa saaṁ ēsō ṇaraṇāha jakkhataṇaāē
paḍipāhuḍaṁ payattēṇa pēsiō tumha aṅguliō // Līlā.990

bhaṇiaṁ ca kaṇṇamūlammi majjha viṇivēsiūṇa muhakamalaṁ
aïrā pēsējjasu sālavāhaṇaṁ maha saāsammi // Līlā.991

cittaṁ cittagaēṇāvi jēṇa tissā ṇiraggalaṁ hariaṁ
sā kaha ṇu tassa paccakkhadaṁsaṇē maraṇamahilasaï // Līlā.992

tāhaṁ tassa sahatthēṇa ēttha līlāvaī samappēuṁ
pacchā hiaasamīhiakajjucchāhaṁ aṇuṭṭhissaṁ // Līlā.993

ēvaṁ bhaṇiūṇa tahiṁ sahasā sampēsiō ahaṁ tīē
līlāvaīē pacchā ullaviaṁ suaṇu ṇisuṇēsu // Līlā.994

ṇiasāmiṇō bhaṇijjasu tuha calaṇamburuhadaṁsaṇasuhāṇa
ēvaṁ abhāaṇāhaṁ aṇṇammi vi hōjja mā jammē // Līlā.995

ēvaṁ savvāṇaṁ cia kaappaṇāmō visāaparigahiō
sampattō tuha calaṇāravindamūlammi ēttāhē // Līlā.996

ia jaṁ jujjaï ēvaṁvihammi kajjammi tumha ṇaraṇāha
taṁ avilambaṁ kīraü kajjaṁ appāhaṇāṇugaaṁ // Līlā.997

taṁ taha sōūṇa ciraṁ sō rāā kuvalaacchi tavvēlaṁ
jhāṇaṭṭhiō vva maïmōhiō vva chaliō vva sañjāō // Līlā.998

ṇipphandagaaṇirālōalōaṇō ṇaṭṭhacēṭṭhaṇitthāmō
bhaṇiō vijaāṇandēṇa dēva alamiha vilambēṇa // Līlā.999

jaṁ tumha mahāṇumaīē pisuṇiaṁ taṁ karēha cittatthaṁ
kō jāṇaï kajjagaī ēmavihā kaha vi pariṇamaï // Līlā.1000

cittaṁ cittagaēṇāvi dēva kusumāliaṁ taē jissā
sā kaha ṇu tujjha daṁsaṇasuhavaḍiā maraṇamahilasaï // Līlā.1001

bhaṇiaṁ ca taō puhaīsarēṇa mā ērisaṁ samullavasu
ṇa hu sāmaṇṇajaṇāṇaṁ sarissacittā piā amha // Līlā.1002

ēvaṁvihāṇa pattia parihāsapaampiaṁ pi ṇivvahaï
jaṁ puṇa sabbhāvagaaṁ taṁ bhaṇiaṁ ṇaṇṇahā hōi // Līlā.1003

sa ccēa maṁ ṇa maṇṇaï ahaṁ pi ṇēcchāmi ajja taṁ jāaṁ
maraṇēṇa mahāṇumaīē maraṇamamhaṁ pi ramaṇīaṁ // Līlā.1004

tattha vi gaāṇa maraṇaṁ tāhĩ samaṁ tā varaṁ iha ccēa
jāṇijjaï tēṇaṁ cia ṇikkaïavaṇēhapariṇāmaṁ // Līlā.1005

ahimuhajīhājuacañcalēṇa jaï jīviēṇa jialōē
labbhaï maraṇāvasarō tā kō aṇaṇō marantāṇa // Līlā.1006

jaṁ taṁ kēṇa vi asarīriāē vāāē sē samāiṭṭhaṁ
taṁ iha lōē aliaṁ karēmi saccaṁ ca paralōē // Līlā.1007

ia sō tilōasundarisamāgamāsāviōavisamatthō
ṇāajjuṇaguruṇā jāṇiūṇa puhaīsarō bhaṇiō // Līlā.1008

haṁhō sirisālāhaṇa kīsa tumaṁ ērisaṁ samullavasi
pāaapurisō vva mahāṇuhāvaguṇavajjiaṁ vaaṇaṁ // Līlā.1009

jē dhammāa ṇa kāmāa ṇēa mōkkhāa ēttha saṁsārē
tāṇuppattiviṇāsō hōi taṇāṇaṁ va purisāṇa // Līlā.1010

jammaṁ maraṇassa kaē maraṇaṁ jammassa kēvalaṁ cēa
ṇaṇṇaṁ kumaīṇa phalaṁ saṁsārē saṁsarantāṇa // Līlā.1011

sumaīṇa puṇō ṇaravaï aṇṇāō aṇōvamāō siddhīō
labbhanti aṇujjhiajīviēhĩ iha jīvalōammi // Līlā.1012

kiṁ ṇa aṇasi saṁsārē pañcattaṁ jō gaō gaō ccēa
pattia suvallahēhĩ mi samaaṁ mēlāvaaṁ kattō // Līlā.1013

tā kiṁ pāaapurisāṇusāriṇā ṇipphalēṇa maraṇēṇa
jaï ṇēcchasi iha rajjaṁ tā ēhi visamha pāālaṁ // Līlā.1014

tatthaṭṭhaüṇō bhōō saggāhintō ṇarāṇa dhīrāṇa
vāsasahassāĩ alakkhiāĩ jaravāhirahiāiṁ // Līlā.1015

ēvaṁ suṇiūṇa ṇarāhivēṇa ubbimbabālahariṇacchi
paricintiūṇa suiraṁ paḍivaṇṇaṁ bhikkhuṇō vaaṇaṁ // Līlā.1016

aha aṇṇammi pahāē suammi saṅkāmiūṇa ṇiarajjaṁ
sañcaliō līlāvaïsaṁlambhaṇirālasō rāā // Līlā.1017

bahu maṇṇantō taṁ cia maraṇamasantōsadiṇṇaṇiahiaō
ṇāajjuṇōvarōhēṇa ṇiggaō ṇiapurāhintō // Līlā.1018

sāmantāmaccasubhiccabandhusuhijaṇavaāṇa duvvisahaṁ
dukkhaṁ uppāantō gōlāsarikacchamallīṇō // Līlā.1019

ṇiaḍōlaggāṇa saēhĩ dōhĩ dōhĩ mi ṇarēndaüttāṇa
rāā ēkkēṇa kaīsaēṇa samaaṁ samuccaliō // Līlā.1020

ṇāajjuṇabhikkhupurassarēṇa ṇaïtīrasaṇṭhiō rāā
vijaāṇandēṇa samaṁ vivarāhuttaṁ parikkantō // Līlā.1021

aha sō pasaacchi suvallahēhĩ samayaṁ sudhīrapurisēhiṁ
sampattō vivaramuhaṁ maïndapaḍirakkhiaduvāraṁ // Līlā.1022

tō taṁ viaḍaviḍiñciavaaṇavimukkāhirāvabīhacchaṁ
avagaṇṇiūṇa savvē vi sampaïṭṭhā mahāsīhaṁ // Līlā.1023

tā addhōaṇamēttē saccaviaṁ pihusilāsamōtthaïaṁ
hērambagaṇasaṇāhaṁ bīaṁ dārantaruddēsaṁ // Līlā.1024

taṁ pi tidōsāvagamē kaapuracalaṇassa mōkkalaṁ jāaṁ
tattōhintō addhōaṇēṇa diṭṭhaṁ bhavāaaṇaṁ // Līlā.1025

aïuntāsōavisālasālapīālatālasañchaṇṇaṁ
baülēlāvaṇaparimalaparivāsiapāavaṇiuñjaṁ // Līlā.1026

puṇṇāaṇāakēsarakēaïkaṅkēllikuravaasaṇāhaṁ
kundakuruṇṭaakujjaakañcaṇakaṇavīrasampuṇṇaṁ // Līlā.1027

ṇavacūacārucampaacandaṇavaṇadēvadārudumagahaṇaṁ
mandāramuddhamālaïmilantaṇavamalliāmōaṁ // Līlā.1028

siasinduvārapāḍalapiaṅguṇōmāliāsuandhavahaṁ
viasiasiakamaladalōvaāraciñcaïadharaṇialaṁ // Līlā.1029

mahumattamahuarāvalijhaṅkāruggīapāavaṇiuñjaṁ
kalaaṇṭhikalaalārāvamuhaliāsēsapērantaṁ // Līlā.1030

assatthavaravadumbaraphaṇasaphaluddāmariddhiramaṇīaṁ
suhamāhuliṅgaṇālērikēlidakkhāhirāmaaraṁ // Līlā.1031

ia ērisaṁ kuraṅgacchi dēvadēvassa mandirujjāṇaṁ
jaṁ pēcchiūṇa pāvanti ṇaravarēndā mahāsiddhiṁ // Līlā.1032

tō taṁ bhavāṇidaïaṁ bhavabhūabhaāvahaṁ thuṇēūṇa
thōantaraṁ kuraṅgacchi jāva puraō vasappanti // Līlā.1033

tāva taïaṁ duvāraṁ kaṇaakavāḍaggalādurugghāḍaṁ
saccaviaṁ bhīmabhuaṅgaṇivahaṇivviccasañcāraṁ // Līlā.1034

tatthēkkō varapurisō saccaviō rāiṇā kuraṅgacchi
sañjamiō bhīmabhuaṅgapāsaṇivahēṇa ṇitthāmō // Līlā.1035

bhaṇiaṁ ca ahō pēcchaha pāālapavēsakaṅkhirō ēsō
sañjamiō duṭṭhabhuaṅgamēhĩ acchaï mahāpurisō // Līlā.1036

ēvaṁ bhaṇirassa ṇarāhivassa tē suaṇu visaharā savvē
mōttūṇa taṁ juāṇaṁ palāiā dasadisāhuttaṁ // Līlā.1037

tō tēṇa varajuāṇēṇa pabhaṇiaṁ sāhu sāhu ṇaraṇāha
kō iha tumhāhintō paravasaṇaviṇāsaṇō aṇṇō // Līlā.1038

ṇa tumāhi jaē dhīrō parōvaārī tumāō ṇa a kō vi
ṇēa taïntō dīsaï ṇikkāraṇavacchalō ēttha // Līlā.1039

tā kiṁ bhaṇāmi ēvaṁvihāṇa amhāṇa mukkavasaṇāṇa
jaṁ atthi jaṁ ca hōhī tamasēsaṁ tumha sāhīṇaṁ // Līlā.1040

bhaṇiaṁ ca rāiṇā sukaakamma kaṁ taṁ ṇa jaṁ tumāhintō
sampajjaï tā sāhēha amha kiṁ attha tumhē vi // Līlā.1041

bhaṇiaṁ ca tēṇa ṇaravaï uvavisaha suvittharaṁ pi sāhēmi
kassa va aṇṇassa maē appāṇappaṁ kahēavvaṁ // Līlā.1042

atthi bahuvihavihaṅgaülarāvasaṅgīamaṇaharaṇiambō
lavalilavaṅgēlāvaṇaparimalaparivāsiadiantō // Līlā.1043

suravahucalaṇālattaaciñcilliamaṇisilāalucchaṅgō
malaō ṇāmēṇa mahāmahīharō siddhasuhavāsō // Līlā.1044

tattha malaāṇilō ṇāma vasaï siddhāhivō suvikkhāō
tassa suō haṁ pahu māhavāṇilō ṇāma jīasamō // Līlā.1045

aha taṁ sōūṇa ṇarāhivēṇa ubbimbabālahariṇacchi
appāṇaṁ tihuaṇasiripasaṅgasuhiaṁ va parituliaṁ // Līlā.1046

bhaṇiaṁ ca imō sō aṅgulīaō jassa daṁsaṇēṇa tumaṁ
mukkō varavīra imāō jhatti ahibandhaṇāhintō // Līlā.1047

tō taṁ ṇiaaṅguliaṁ sahasā daṭṭhūṇa siddhakumarēṇa
harisavisāavimujjhantahiaabhāvaṁ samullaviaṁ // Līlā.1048

kattha imō puhaīsara laddhō tumhēhĩ ia varaṅguliō
sāhēha mahacchariaṁ mha kattha ēsō ihaṁ pattō // Līlā.1049

siṭṭhaṁ ca tassa puhaīsarēṇa kuvalaadalacchi ṇīsēsaṁ
savvaṁ pi mahāṇumaīē vaïaraṁ sāaraṁ tēṇa // Līlā.1050

tō tēṇa ṇamāiahiaapaharisupphullalōaṇamuhēṇa
bhaṇiaṁ tahā vi ajja vi kīsa tumaṁ iha vilambēsi // Līlā.1051

jaṁ ēcciraṁ pi kālaṁ puvvaviruddhēhĩ haabhuaṅgēhiṁ
baddhō haṁ iha vasiō taṁ cēa mahāguṇē paḍiyaṁ // Līlā.1052

aha sō vi hu vaïrāsaṅkiēhĩ ṇāēhĩ maha saāsāō
dūraṇihittō hārō sō vi guṇāṇaṁ dhurē jāō // Līlā.1053

dē vaccaha ēttāhē ahaṁ pi malaāalāō tuha pāsaṁ
visamatthaṁ saṇṭhaviūṇa guruaṇaṁ saṅgalissāmō // Līlā.1054

ēvaṁ bhaṇiūṇa miacchi rāiṇō malaamahiharāhuttaṁ
paramāṇandapahiṭṭhō siddhakumārō gaō sahasā // Līlā.1055

aha taṁ kaṇaakavāḍaṁ ugghāḍēūṇa candavaaṇāō
allīṇāō kisōari pahupuraō dō purandhīō // Līlā.1056

tāhĩ bhaṇiaṁ ṇarāhiva ēaṁ raaṇappahāē varabhavaṇaṁ
visaha visūraï sā amha sāmiṇī tumha dōsēṇa // Līlā.1057

taṁ taha sōūṇa ṇarāhivēṇa ṇāajjuṇassa ṇiavaaṇaṁ
vaaṇammi samappēūṇa sāaraṁ tāṇa ullaviaṁ // Līlā.1058

ēvaṁ ēaṁ jaṁ bhaṇaha tumhi raaṇappahāē varabhavaṇaṁ
dullahalambhaṁ kiṁ puṇa ēkkaṁ bhaṇiavvaaṁ atthi // Līlā.1059

ēsō mha sumittō māhavāṇilō jā ṇa hōi suvisatthō
tāva mhaṁ pi ṇa jujjaï ēmavihaṁ acchiuṁ ēttha // Līlā.1060

ēvaṁ bhaṇiūṇa visajjiāō tāō duvē vi dūīō
ṇamiūṇa bhavaṁ ṇāajjuṇēṇa samaaṁ gaō rāā // Līlā.1061

sampattō ṇiaapuraṁ savvēhĩ mi paṇaïēhĩ pariariō
gōlāṇaïsalilakaāvagāhaṇō bhavaṇamallīṇō // Līlā.1062

jāaṁ vaddhāvaṇaaṁ savvāṇa vi gharaharaṁ ṇarēndāṇa
diṭṭhammi puhaïṇāhē jahicchiatthē samāvaḍiē // Līlā.1063

aha savvatthāṇapariṭṭhiēṇa sahasa tti kaḍaavālassa
gōsapaāṇaaṇiamō diṇṇō pahuṇā satōsēṇa // Līlā.1064

tā jhatti paōsasamucchalantapaḍirāvapūriadiantō
pariaṭṭhiō pavaḍḍhantapaharisō kaḍaahalabōlō // Līlā.1065

sajjēha paḍaüḍīō sīvaha gōṇīō karaha malavāō
ṇīsallaha pallāṇāham̐ mandurāiṁ turaṅgāṇa // Līlā.1066

ṇiddhāḍijjantu karēṇuāṇa pakkāṇa pañca va saāiṁ
acchantu kē vi iha samaavāraṇā kē vi vaccantu // Līlā.1067

aggimavāṇē raṭṭhaüḍasāhaṇaṁ pacchimē sulaṅkīṇa
talavaggō saha pahuṇā vaccējjaü majjhahārīē // Līlā.1068

jō jassa ṇibaddhō haagaō a sō tassa pēsaha pahāē
karahāṇa saha susārīhĩ attharā ṇimmavijjāsu // Līlā.1069

ia jā pasaraï paaḍō halabōlō tāva atthasēlammi
avaradisāvahubaddhāṇurāaturiaṁ gaō sūrō // Līlā.1070

dīvasihōhā rēhanti ṇaarabhavaṇōarēsu dippantā
mukkā raviṇā kiraṇa vva timiraparimāṇamavagantuṁ // Līlā.1071

tō uaasēlacūḍāmaṇi vva tamaṇivahavāraṇamaïndō
āsāvahuvaaṇavisēsaō vva dūruggaō candō // Līlā.1072

tō cirajaggarasuḍhiō ṇīsēsaṇiōidiṇṇagamaṇiamō
kāmiaṇō vāsaharāĩ ṇiaaṇiaāĩ allīṇō // Līlā.1073

maṇṇuvilakkhō alliaï kō vi māṇaṁsiṇīē saṅkantō
pāsaṭṭhiacittaṇṇuasahibhumaāsaṇṇiō daïō // Līlā.1074

sōhaï vialiamāṇaṁ viasantuvvattaghōliracchijuaṁ
saṁruddhahāsamāsalapasaṇṇagaṇḍatthalaṁ vaaṇaṁ // Līlā.1075

ujjallāliṅgaṇalālasāē daïē ṇirāvarāhē vi
avalambijjaï kīē vi pēmmagaō duddamō māṇō // Līlā.1076

aviraaraïkēlipasaṅgasōkkhapabbhāraīsikuṇṭhaïaṁ
māṇaṇisāṇaaṇisiaṁ hōi puṇō ahiṇavaṁ pēmmaṁ // Līlā.1077

ṇiamaṭṭhiō vi kīē vi kō vi balāliṅgiūṇa hasirīē
huṅkāravāraṇōṇaamuhō vi pariumbiō daïō // Līlā.1078

aṇṇahiaō vi kīē vi kō vi samullasiagaṇḍavāsāē
vōccattharaasamatthō hīraï vivarīasuraēṇa // Līlā.1079

aṇṇēkkaraasaaṇhā ṇēcchantī ṇāaraṁ piā kā vi
addhaṭṭhiaṁ pi daïaṁ dharaï balāliṅgaṇamisēṇa // Līlā.1080

avi a. 

takkālasamuiālāvavaïarābaddhavammaharasāiṁ
ēkkēkkamaṅgaparimāsasōkkhapasarantapulaāiṁ // Līlā.1081

ṇimisēkkavimukkāharapulaïavaaṇāravindasōhāiṁ
pamhantaraparighōliraṇaaṇaṇisammantavaaṇāiṁ // Līlā.1082

aṇṇōṇṇaṇahamuhullihaṇamukkasikkāramaṇaharillāiṁ
sēajalōlliabahalaṅgarāataṇṇāataliṇāiṁ // Līlā.1083

ia ṇiamaïmēttamuṇijjamāṇaṇiruvamasuhāṇubandhāiṁ
vaḍḍhiarasāĩ mihuṇāṇa mōhaṇāiṁ samappanti // Līlā.1084

tō ṇiddaaraarahasāvasāṇaparisuḍhiaaṅgamaṅgēhiṁ
suppaï ṇisāvasēsaṁ vialiamāṇēhĩ mihuṇēhiṁ // Līlā.1085

ṇibbharaṇiddāsammillapamhajualāĩ hōnti mihuṇāṇa
antōsuhaparirakkhaṇaghaḍiakavāḍāĩ acchīṇi // Līlā.1086

aha bandiaṇuccariō pāhāuagīapisuṇiō pattō
cirakaṅkhiagamaṇapaïṇṇapaharisō rāiṇō gōsō // Līlā.1087

īsīsipuvvabhāuggamantathōvāruṇappahāliddhaṁ
jāaṁ pārāvaapakkhapaṇḍuraṁ ṇahaalāhōaṁ // Līlā.1088

ṇiaṇīḍuḍḍīṇavihaṅgaṇivahakōlāhalāulillāiṁ
diṇasirimuhadaṁsaṇalālasāĩ uṭṭhanti va vaṇāiṁ // Līlā.1089

pasariapaccūsasamīraviluliō gaaṇapāavāhintō
avasāajalalavōhō vva galaï taṇutāraāṇivahō // Līlā.1090

paccūsagaavarummūliāē uḍḍīṇasasivihaṅgāē
dhavalāĩ galanti ṇisālaāē ṇakkhattakusumāiṁ // Līlā.1091

pāuṁ juṇhāmaïraṁ jāmiṇivilaāē phalihacasaō vva
mukkō ṇahāhi ṇivaḍaï ṇilīṇamaamahuarō candō // Līlā.1092

sammillanti suhāsāajaṇiapariōsaduvviaḍḍhāiṁ
intakharadiṇaarāavasaṅkāē va kumuagahaṇāiṁ // Līlā.1093

piaamavōcchiṇṇaviṇintaramaṇiṇīsāsapavaṇapahuō vva
uvabhuttaṇēhataṇuō vijjhāaï dīvaaṇihāō // Līlā.1094

caüjāmāliṅgaṇasuhapasuttapaccuṭṭhiāṇa mihuṇāṇa
ṇiddāviramālasamantharāĩ agghanti diṭṭhāiṁ // Līlā.1095

ṇiddāṇihasālasavivaliaṅgamāsalavimukkasāsāhiṁ
saaṇāĩ kāmiṇīhiṁ pia vva suirēṇa muccanti // Līlā.1096

kā vi karakaliapasaḍhilakaḍilladaradāviōrulāaṇṇā
sicaañcalē dharijjaï piēṇa saaṇaṁ vimuñcantī // Līlā.1097

sōhanti kāmiṇīṇaṁ ṇiddālasasōsiantaṇaaṇāṇa
uvaārakamalapakkhaliagamaṇamasiṇā paakkhēvā // Līlā.1098

sōhaï jaha maliapasāhaṇālaaṁ kāmiṇīṇa gōsammi
vaaṇaṁ savvāaraviraïaṁ pi ṇa tahā ṇisārambhē // Līlā.1099

gōsaggē guruṇiddālasēṇa addhacchipēcchiavvēṇa
tuṇhikkēṇa vi vaaṇēṇa ḍahaï ajjhā savattiaṇaṁ // Līlā.1100

chaüaṅgi vimukkāharaṇaṇīsahaṁ viluliālaavisēsaṁ
hariāhararāaṁ parisavanti vaaṇaṁ savattīō // Līlā.1101

aha ērisē pahāē pahayāē paāṇaassa ḍhakkāē
viṇṇattō jōisiēhĩ dēva suhaaṁ imaṁ laggaṁ // Līlā.1102

tō diavaravēaṇihōsadiṇṇapuṇṇāhamaṅgalō rāā
ṇīsariō bandiṇasaasamūhakaajaajaāsaddō // Līlā.1103

tūrasaasaṅkhakāhalaḍhakkāravabhariadasadisāakkō
karituraaraharaügghāapihiaṇahamaṇḍalāhōō // Līlā.1104

surasundarikarakamalagghakusumasandōhasittasirakamalō
ṇiaṇaarasamāsaṇṇē suaṇu samāvāsiō rāā // Līlā.1105

aṇṇammi diṇē ṇīsēsabalaṇibajjhantahāriṇivahēṇa
sañcaliō ṇiṇṇuṇṇaasamēṇa sarisaṁ cia pahēṇa // Līlā.1106

jaṇaṇivahakalaalārāvatāsiō tā ṇa saṇṭhiō gōṇṭhō
jā vialiaṇīvivarillavimbhalā pāḍiā vēsā // Līlā.1107

maavāraṇabhaabhajjantaṇavabaïllēṇa ballikarahassa
virasarasirassa saha khōṇiāē ullūriaṁ ṇakkaṁ // Līlā.1108

aṇṇāē kō vi bhaṇṇaï mā ṇōllasu kiṁ ṇa pēcchasi baïllaṁ
pāḍihisi kōhalaṁ piva laaḍāhi imaṁ mha liṅkaruaṁ // Līlā.1109

bhiṇṇammi karambaaḍērayammi kaṁ savasi ēttha hārīē
ṇa ṇiasi sandaṇasañcūriāĩ ghaabhaṇḍaasaāiṁ // Līlā.1110

ēkkēkkamakaahatthāvalambaṇaṁ jāi kō vi vaṇṭhajuā
khōrēṇa samaṁ sōhaggavāavihavēṇa bhajjantō // Līlā.1111

rē ṇiachāāgavvira mā dhuṇasu muhā bhuaṅga jaraphalaaṁ
ṇa ṇiasi duppallāṇō ēsō ṇavavēsarō amha // Līlā.1112

aṇṇāē uddhakararōvirīē viṇiattiūṇa pōkkariaṁ
suamaraṇēṇa va ōṇakkirīē ōṇakkirāṇa purō // Līlā.1113

pēcchaha bappō vaṇṇavasiēṇa suṇaēṇa sōṇahīēṇa
virasarasirō haāsēṇa khāviō amha kukkuḍaō // Līlā.1114

aṇṇēṇa kō vi bhaṇṇaï kīsa muhā ṇīsavēsi varaturaaṁ
ēsō maha sēllapahāravimbhalō vaccaï varāhō // Līlā.1115

ēvaṁ aṇṇōṇṇālāvavāvaḍō kaha vi vāsaraddhantē
sampattō khandhārō sēlaṇiambēkkabhūbhāē // Līlā.1116

tāvaa khiṇṇaturaṅgamamasiṇavalijjantasandaṇaṇihāaṁ
āsaṇṇaghāsaluṇaṇāṇubandhadhāvantakammaaraṁ // Līlā.1117

āvāsajhambhaṇārambhamukkaṇīsēsabhiccapahuṇivahaṁ
karikalusaṇabhaapūrijjamāṇajaladōṇisaṅghāaṁ // Līlā.1118

bhārōāraṇaviṇiviṭṭhavirasavirasantakarahasaddālaṁ
bahuvihakacchantaraṇivvaḍantavasuhāhivaṇivēsaṁ // Līlā.1119

dīharapahaparikhēiasuhaṇialijjantamattamāaṅgaṁ
āvāsiumāḍhattaṁ sēlaṇiambammi taṁ kaḍaaṁ // Līlā.1120

āvāsiabalasijjantarēṇupaaḍā samōsaranti vva
āvāsasamūhōvāsadāṇakajjē disāhōā // Līlā.1121

phaṇiṇō maakarisañcaraṇamaggabhaataraliā valagganti
ṇīsēsabalālōaṇakajjēṇa va tuṅgasiharāiṁ // Līlā.1122

muccanti rahā rahiēhĩ dīhapahaṇihasamaḍahiarahaṅgā
ummaggagamaṇaṇiddaliasallasiḍhilakkhasandhāṇā // Līlā.1123

turaā darahiapallāṇacañcalā kaha vi saṇṭhavijjanti
sakhaliṇamuhakaḍḍhiathōraghāsavaliā ṇiōīhiṁ // Līlā.1124

āyāsapēllaṇuggaasēajalālaggarēṇupuñjāiṁ
hiapallāṇā vi haā vahanti garuāĩ aṅgāiṁ // Līlā.1125

kavalēnti mattakariṇō cirēṇa kaliaṁ pi pallavuppīlaṁ
kararaṅkhōlaṇapasarantapavaṇaparimāsasattaṇhā // Līlā.1126

saṇṭhāṇaṁ kaha vi lahanti tālaviṇṭāṇilēṇa chippantā
uvvattaparattaṇagaliasēapasarā pahū saaṇē // Līlā.1127

gamaṇāāsasamuggaasēadarupphusiavisamatilaāiṁ
agghanti kāmiṇīṇaṁ maüliaṇaaṇāĩ vaaṇāiṁ // Līlā.1128

ētthantarammi pāraddhiēhĩ sirisālavāhaṇaṇarindō
viṇṇattō parigahiantaṁ dēva susāvaaṁ raṇṇaṁ // Līlā.1129

bahuvihatarutuṅgasamāsasaṅkulā sēlakaḍaapaḍilaggā
puvvadisā paḍiruddhā ṇivviccaṁ vāraṇasaēhiṁ // Līlā.1130

iarā vi girisarīyaḍasamīvaviḍavōlivēṇusaṅkiṇṇā
sahasa tti uttarāsā parigahiā dhammavālēhiṁ // Līlā.1131

pacchimadisāē suhasañcarāē varaturaasāhaṇaṁ diṇṇaṁ
dāhiṇadisāē ṇimiaṁ lallakkaṁ kavilasaṅghāaṁ // Līlā.1132

ēvaṁ cia sīsantē sampattō ṇaravaī tamuddēsaṁ
sañcāliāĩ āhēḍiēhĩ sāvaasamūhāiṁ // Līlā.1133

tāvaa haahēsāravasaṅkhōhiaraṇṇasāvaüppēcchā
paharēṇa viṇā vi maā maamaraṇāsaṅkirī hariṇī // Līlā.1134

ōsappaï pullī rōhiēṇa taha sō vi acchahallēṇa
sō vi kuraṅgēṇa ṇa hōi kassa maraṇammi maïmōhō // Līlā.1135

ṇa calaï ṇavasūasilimbaṇēhasandāṇaṇialiā hariṇī
hariṇō vi piaamāē samaaṁ tattō ccia visaṇṇō // Līlā.1136

tikkhakhuruppāluppantajīviaṁ sahaariṁ muantēṇa
ṇiaṇāmasaricchaṁ cittalēṇa kammaṁ samāariaṁ // Līlā.1137

dūraṇḍḍīṇō vi sihī parilaṅghiakarituraṅgaṇaraṇivahō
paḍiō suṇaāṇa muhē maraṇaṁ pi suhaṁ ṇa dēvvāhiṁ // Līlā.1138

kōkkantāsattamuhō vi maṇḍalō dhāi bhalluāhimuhaṁ
dōkaṅkhirassa samaaṁ ēkkaṁ pi ṇa sē samāvaḍiaṁ // Līlā.1139

vāvallullūriakandharassa paḍhamaṁ maassa hariṇīē
phuḍiahiaāē jīaṁ kaāvarāhaṁ va pammukkaṁ // Līlā.1140

paharēṇa maō virahēṇa taha maī ghariṇiṇayaṇasambhariō
vāhō viyaliyabāhō tiṇṇi vi samayaṁ ciya mayāiṁ // Līlā.1141

kēsariguñjāravavihaḍamāṇagiri vivaraṇīharantāiṁ
ghēppanti varāhaülāĩ dariyasōraṭṭhasuṇaēhiṁ // Līlā.1142

tāvaa ṇiakulapaccakkhaparihavāmarisatambiracchijuō
viṇivāiaṇaraturaō allīṇō rāiṇō kōlō // Līlā.1143

tō tēṇa dariyakōlēṇa dacchaparihacchavalaṇasīlēṇa
pahaō turaō puhaīsarassa tēṇāvi sō kōlō // Līlā.1144

ēvamasāvaamavihaṅgamaṁ ca raṇṇaṁ khaṇēṇa kāūṇa
divasāvasāṇasamaē rāā kaḍaammi sampattō // Līlā.1145

bhaṇiō vijaāṇandēṇa dēva iha mā muhā vilambēha
kō jāṇaï kērisiyā kajjagaī hōi ēttāhē // Līlā.1146

ēvaṁ bhaṇiō sō tēṇa ṇaravaī agaṇiēhĩ diyahēhiṁ
sampattō kamaladalacchi sattagōyāvarībhīmaṁ // Līlā.1147

tatthāvāsiaṇīsēsakaḍaaṇivvattamajjaṇāhārō
parivaḍḍhiapariōsō vijaāṇandēṇa viṇṇattō // Līlā.1148

sō dēva iha mahēsī ṇikkāraṇaṇiddhabandhavō amha
parivasaï mahāṇumaītavōvaṇaṁ jēṇa ṇē ṇīā // Līlā.1149

vayapariṇaaṁ tavassiṁ vijjāvihavōvalakkhiasujammaṁ
paralōapahapavaṇṇaṁ daṭṭhuṁ tumhaṁ pi taṁ hōi // Līlā.1150

bhaṇiaṁ ca rāiṇā piavaaṁsa jaṁ bhaṇaha ēhi vaccamha
kiṁ amha ṇa tēṇa kaaṁ ēttiamēttaṁ kuṇantēṇa // Līlā.1151

ēvaṁ bhaṇiūṇa ṇarāhivēṇa uvvimbabālahariṇacchi
vijaāṇandō paḍhamaṁ muṇiṇō sampēsiō pāsaṁ // Līlā.1152

tō dūrakaapaṇāmō saccaviō sāaraṁ muṇindēṇa
āsaṇṇasamāsīṇō bahusō sampucchiō kusalaṁ // Līlā.1153

bhaṇiaṁ ca tēṇa kusalaṁ rāā sirisālavāhaṇō ēttha
tuha daṁsaṇasuhasampattilālasō ēi aṇumaggaṁ // Līlā.1154

tō tēṇa samullaviaṁ ēsō sō sālavāhaṇaṇarindō
surasundarīhĩ gijjaï jassa jasō dasadiantēhiṁ // Līlā.1155

tā ēassa ṇa dīsaï paḍivakkhō kō vi ēttha puhavīē
kavaṇēṇa va iha kajjēṇa āgaō ṇiapurāhintō // Līlā.1156

siṭṭhaṁ ca tēṇa savvaṁ taṁ taha sōūṇa sō vi pariuṭṭhō
bhaṇaï mahēsī vaddhāvaṇaṁ mha ēaṁ taē siṭṭhaṁ // Līlā.1157

jaṁ kaha vi mahāṇumaīē ajja hiaïcchiaṁ samāvaḍiaṁ
līlāvaī vi ṇivvūḍhaṇiamasuhabhāaṇā jāā // Līlā.1158

ia ērisē samullāvavaïarē ṇaravaī vi sampattō
tatthēsiṇō saāsaṁ parimiaparivārapariariō // Līlā.1159

tō tēṇa mahāmuṇiṇā sō rāā agghavattasalilēṇa
ahisiñciūṇa bhaṇiō uvavisaha suhāsaṇucchaṅgē // Līlā.1160

aha sō siṁhāsaṇakaapariggahō muṇivarēṇa saṁlattō
ajjamhēhi kaatthā ṇaraṇāha tumammi saccaviē // Līlā.1161

ēcciraālaṁ ēvaṁvihē vi amhēhi iha bhavāaaṇē
asahāā parivasiā sasahāā kuṇaha ēttāhē // Līlā.1162

ēttha divasammi dēvā kuṇanti saṅgīaaṁ umāvaïṇō
tēhĩ gaēhĩ ṇarāhiva ramanti raaṇīsu raaṇiarā // Līlā.1163

tāṇa vi pamuhō ēkkō raaṇiarō bhīsaṇāṇaṇō ṇāma
tassa bhaēṇa ṇa ṇivasaï divasaṁ ēkkaṁ pi muṇilōō // Līlā.1164

tō tēṇa samaṁ jujjhaṁ ajjaṁ cia hōi tuha ṇisāsamaē
ia jāṇiūṇa ghippaü ēsō mantō mamāhintō // Līlā.1165

māāchaṇṇasarīraṁ pi rakkhasaṁ jēṇa pēcchasi ṇisāsu
tuha daṁsaṇavahapaḍiō pañcattaṁ pāvaü ahammō // Līlā.1166

ēvaṁ bhaṇiēṇa ṇarāhivēṇa hasiūṇa sē samullaviaṁ
bhaavaṁ apacchimō ajja tassa ēsō ṇisāsamaō // Līlā.1167

ēvaṁ bhaṇiūṇa ṇarāhivēṇa viasantalōaṇamuhēṇa
gahiō mantō āsaṅghiaṁ ca taṁ ṇisiarāṇīaṁ // Līlā.1168

aha sō tēṇa kisōari bahusō paḍivajjiūṇa varamuṇiṇā
sampēsiō diṇantē ṇiaāvāsaṁ gaō rāā // Līlā.1169

tāva a. 

vimukkakarabandhaṇaṁ gaaṇapāavāhiṁ taōsarēsu rahavāhiṇīvirahakāarālōiaṁ
paḍēi lavaṇōahē ghusiṇabindumāambaaṁphalaṁ va paripakkaaṁ ghaṇatamāriṇō bimbaaṁ // Līlā.1170

taō. 

jaï atthamiamiaṅkē tamaṇiarōruddhadasadisāakkē
suhasuttē jaṇaṇivahē allīṇē addharattammi // Līlā.1171

tēṇa ṇisāaravaïṇā ṇiabalagavvubbhaḍaṁ vahantēṇa
sampēsiā ṇarēndassa dōṇṇi dōsāarā dūā // Līlā.1172

tēhĩ bhaṇiaṁ ṇarāhiva dūā ṇē pēsiā ṇisāmēha
kajjaṁ savittharatthaṁ jaṁ tēṇa ppāhiaṁ tumha // Līlā.1173

jaha ēē dō jāmā pacchimaraaṇīē majjha uvabhōgā
jaṁ vasaï ēttha bhūaṁ āhāraṁ hōi taṁ majjha // Līlā.1174

tā dēsu saēṇa ṇarāhivāṇa samaēṇa kuñjarasaēṇa
ṇaraturaapasusahassēṇa maha baliṁ jaï suhaṁ mahasi // Līlā.1175

taṁ sōūṇa sarōsaṁ bhaṇiā puhaīsarēṇa tē dūā
jaha vaccaha tumhē ccia paḍidūā tassa ṇiapahuṇō // Līlā.1176

bhaṇṇaï rē rakkhasa ēhi jēṇa suṇaāṇa bukkaṇāṇaṁ ca
ṇiakaḍaaṇivāsīṇaṁ dēmi baliṁ tujjha pisiēṇa // Līlā.1177

ēvamavaraṁ pi bahusō ṇibbhacchēūṇa puhaïṇāhēṇa
paḍipēsiā sarōsēṇa dō vi dōsāarā dūā // Līlā.1178

tō tēhĩ gaēhĩ ṇisāarēhĩ rāēṇa kaḍaavālassa
āiṭṭhaṁ apahāē mā kō vi calijja kaḍaāhi // Līlā.1179

ēkkēṇa sahassēṇamha saraï ṇaravaïsuāṇa vīrāṇa
dasasāhassaṁ suvvaï tāṇa balaṁ ṇisiarāṇaṁ pi // Līlā.1180

ēvaṁ bhaṇiūṇa tahiṁ vīrasahassēṇa parigaō rāā
dūrantaraṁ sakaḍaāō ṇiggaō ṇisiarāhuttaṁ // Līlā.1181

tāva a viaḍaviḍiñciavaaṇaviṇintaggijāladuppēcchaṁ
lallakkakattiāṇalaphuliṅgapiṅgaliagaaṇaalaṁ // Līlā.1182

pammukkaphāraphēkkārarāvapaḍisaddapūriadiantaṁ
ṇaaṇahuāsasamōsariatimirapāaḍiaṇiarūvaṁ // Līlā.1183

sarasantamaāiṇibaddhathōrakharakavilakēsapabbhāraṁ
ṇarasiramālāmaṇḍaliaviaḍaviṇiaṁsaṇaṇiambaṁ // Līlā.1184

aligavalasajalajalaharatamālakalaaṇṭhikajjalacchāaṁ
ōtthariaṁ raaṇiarāṇa taṁ balaṁ ṇaravarāhuttaṁ // Līlā.1185

lallakkahakkaphēkkāramukkaṇīsaṅkakōkkiabhaḍōhaṁ
saṁlaggaṁ ṇaravararakkhasāṇa ṇisi dāruṇaṁ jujjhaṁ // Līlā.1186

kēṇāvi kō vi kuviēṇa ṇaravarō ṇisiarēṇa taha pahaō
jaha dōhāiadēhō vi ṇivaḍiō paḍiapaḍivakkhō // Līlā.1187

pharusāsipahārukkhuḍiakandharō kō vi amarisavasēṇa
ābhāmaïaṇalakkhaṁ pi maṇḍalaggaṁ mahāsuhaḍō // Līlā.1188

mucchāvirāmasambhariasāmisambhāvaṇāpariggahiō
aviṇijjiavēribalō hīraï lajjāē kō vi bhaḍō // Līlā.1189

paharavaḍiassa kassa vi rayaṇiarō rōsahuavahapalittaṁ
bapphāantaṁ phukkāraaṁ va urasōṇiaṁ piaï // Līlā.1190

dūrēṇa pariharijjaï daḍhamuṭṭhiṇivīḍiāsibīhacchō
raaṇīarēṇa suhaḍō vi mukkajīō vi sabhaēṇa // Līlā.1191

māāchaṇṇasarīrēhĩ tēhĩ dōsāarēhĩ hammantaṁ
daṭṭhūṇa balaṁ puhaīsarēṇa sō sumariō mantō // Līlā.1192

jō jattō ccia diṭṭhō tattō ccia sō siāsipaharēṇa
dōhāiō ṇarindēṇa ṇisiarō jhatti kuviēṇa // Līlā.1193

tō sō atuliathāmō vi tēṇa bhīmāṇaṇō ṇarindēṇa
vajjadharēṇa va sēlō ṇippaṅkkhō takkhaṇēṇa kaō // Līlā.1194

ṇillūṇavalaṇakaraṭaṅkakhaṇḍaruñjiapisāasaṅghāē
sajjuṇhasōṇiappavahapaṅkakhuppantavēālē // Līlā.1195

allīṇaḍāiṇīsaasamūhaparivēsarasiasivaṇivahē
paḍiuddhagiddhamaṇḍalimilantavilasantagōmāē // Līlā.1196

ia ērisammi sundari ṇīsēsē suddhasuhaḍasaṅghāē
maaüvvariapalāantakāarē rakkhasāṇīē // Līlā.1197

ṇiabalaviṇāsadaṁsaṇajāāmarisēṇa tēṇa vāhittō
ṇaraṇāhō rayaṇiarēṇa ṇisiakaravālahatthēṇa // Līlā.1198

ṇaraṇāha imō sō tujjha ajja suravahusuhāgamamuhuttō
āsaṇṇamaccusaṅkēavāsarō pahara ēttāhē // Līlā.1199

bhaṇiaṁ ca rāiṇā ṇisiarēsa paharēhi pōrisāsaṅghō
ṇivvaḍaï samāsaṇṇēkkamēkkakaravāladhārāē // Līlā.1200

tā bharasu kō vi jaï atthi tujjha ēvaṁvihē samāvaḍiē
rakkhaï muhuttamēttaṁ pi jīviaṁ suravarāṇaṁ pi // Līlā.1201

ēvaṁ bhaṇirassa ṇarāhivassa bhīmāṇaṇēṇa paharasamaṁ
dōhāiaṁ sarōsēṇa cammaraaṇaṁ kuraṅgacchi // Līlā.1202

rāēṇa vi sō pharusāsipaharaṇillūṇakandharābandhō
aïvirasaṁ virasantō dharaṇialē pāḍiō sahasā // Līlā.1203

tō takkhaṇasampuṇṇēndubimbasavisēsapasariapahōhō
jāō aṇaṇṇarūvō purisō pajjuṇṇasāricchō // Līlā.1204

tō tēṇa sō ṇarindō sāhukkārakkharēhĩ puṇaruttaṁ
ahiṇandiūṇa bhaṇiō ṇa tumāō piaṅkarō amha // Līlā.1205

tā kēttiaṁ ca bhaṇṇaï ēsō haṁ tuha ṇarēnda sāhīṇō
jaṁ mahasi kiñci dulahaṁ pi dēmi jaṁ amha sāhīṇaṁ // Līlā.1206

taṁ sōūṇa savibbhamahiaaṇamāantakōuhallēṇa
rāēṇa samullaviaṁ kiṁ ca ṇa labbhaï tumāhintō // Līlā.1207

tā sāhippaü kē tumhi ēttha ēvaṁvihāvi ēāṇa
pāvamaīṇaṁ haarakkhasāṇa majjhammi saṁvasiā // Līlā.1208

bhaṇiaṁ ca tēṇa ṇaravaï ēaṁ khalu vittharēṇa kahiavvaṁ
tumhēhi mi parisuḍhiā rakkhasavahaduppasaṅgēṇa // Līlā.1209

taha vi ṇisāmaha sīsaï gandhavvasuō hamēttha puhaīē
avaariō surasarimajjaṇēkkahiaō divāhintō // Līlā.1210

tā tattha maē himagiriṇiambatarumaṇaharē vaṇuddēsē
saccaviā tēlōkkēkkasundarī kusumavōcciṇiā // Līlā.1211

aha sā maē sakōūhalēṇa uvasappiūṇa pāsammi
sahasa tti sāhilāsēṇa pucchiā suaṇu kā taṁ si // Līlā.1212

tō taṁ sōūṇa mamāhi tīē ṇaraṇāha ṇēhalaṁ vaaṇaṁ
bhaṇiaṁ ahamēttha ccia vaṇavāsimahēsiṇō dhūā // Līlā.1213

bhaṇiaṁ ca maē sundari aviruddhaṁ daṁsaṇaṁ mha tā iṇhiṁ
gandhavvēsāṇa kulē ahaṁ pi viulē samuppaṇṇō // Līlā.1214

cittaṅgaābhihāṇō tuha daṁsaṇakōhalēṇa avaariō
jaï hōsi sappasāā tā juttaṁ vammahēṇa kaaṁ // Līlā.1215

ēvaṁ bhaṇiūṇa maē sā ṇaravaï tattha ṇijjaṇē raṇṇē
pariṇīā ṇiavihiṇā accuggamahēsiṇō dhūā // Līlā.1216

tō taṁ tihuaṇarajjāhisēasarisaṁ suhaṁ vihāvantō
tāva ṭṭhiō ṇarāhiva jā sō vi risī tahiṁ pattō // Līlā.1217

bhaṇiaṁ ca tēṇa kusumāla sahaï tuha amha parihavaṁ kāuṁ
ēttiamēttēṇaṁ cia vihavummāēṇa mattō si // Līlā.1218

tā pāvēkkamaīṇaṁ majjhē raaṇīarāṇa raaṇiarō
bāraha varisāĩ aṇajja hōsi pisiāsaṇō taṁ si // Līlā.1219

ēvaṁ bārahavarisāvahīē puṇṇāē ṇaravarāhintō
pāvihisi siracchēaṁ taïā muccihisi sāvēṇa // Līlā.1220

tā ēsō sō samaō sampaï diṭṭhammi jaṁ taē hōi
taṁ sampaḍiaṁ dē bhaṇaha kiṁ pi jaṁ amha kāavvaṁ // Līlā.1221

taṁ taha sōūṇa ṇarāhivēṇa sahasa tti viyasiamuhēṇa
bhaṇiamahō dūraaraṁ ṇīā ṇē sukaïpariṇaïē // Līlā.1222

ṇaṇṇaṁ imāu ahiaṁ bhaṇiavvaṁ atthi jaṁ bhaṇāmi ahaṁ
dīsaü sā sampaï kuvalaāvalī virahakisiaṅgī // Līlā.1223

bhaṇiaṁ ca tēṇa sahasā savvaṅguvvūḍhabahalapulaēṇa
parihāsasamullaviaṁ pi jaṇaï ṇaravaï paraṁ harisaṁ // Līlā.1224

kattō puṇṇēhĩ viṇā kassa vi ēvaṁvihaṁ samāvaḍaï
taha vi hu pucchāmi phuḍaṁ sabbhāvaṁ kahasu ēttāhē // Līlā.1225

aha tassa tēṇa kuvalaadalacchi gandhavvarāataṇaassa
ṇīsēsaṁ vajjariaṁ ṇaravaïṇā saharisāsēṇa // Līlā.1226

tō tēṇa ṇamāiahiaapaharisupphullalōaṇamuhēṇa
bhaṇiaṁ tā kiṁ acchaï ajja vi malaāṇilassa suō // Līlā.1227

ētthāvasarē kuvalaadalacchi pariōsapūriasarīrō
vijaāṇandō līlāvaīē turiaṁ gaō pāsaṁ // Līlā.1228

aha sō vi cintiō ccia sampattō māhavāṇilō tattha
siddhaṅgaṇāsahassēṇa āgaō malayasēlāhi // Līlā.1229

saccaviō sō gandhavvaṇandaṇō siddharāataṇaēṇa
amaavarisō vva hiaē pavarisiō ēkkamēkkāṇa // Līlā.1230

samaïcchiūṇa bhaṇiaṁ tēhĩ mi aṇṇōṇṇaharisiaṅgēhiṁ
ahiṇandiūṇa dēvvaṁ ciraṁ ca bahu maṇṇiō appā // Līlā.1231

ērisaē patthāvē vijaāṇandō vi viasiacchimuhō
vaddhāviūṇa kumarīō takkhaṇaṁ āgaō sahasā // Līlā.1232

tō dūrakaapaṇāmō tiṇhaṁ pi hu tāṇa hālapamuhāṇa
savvāarōvaṇīāsaṇammi puraō samāsīṇō // Līlā.1233

bhaṇiaṁ ca rāiṇā piavaaṁsa diṭṭhā taē mahāṇumaī
vaddhāviā phuḍaṁ kuvalaāvalī virahakisiaṅgī // Līlā.1234

bhaṇiaṁ ca tēṇa ṇaravaï ēkkāsaṇasaṇṭhiāō diṭṭhāō
tihuaṇasirīu ṇajjaï ṇajjaï aha tiṇṇi sañjhāō // Līlā.1235

vaddhāviūṇa siṭṭhaṁ cittaṅgaamāhavāṇilēṇa samaṁ
sampattō ṇaraṇāhō jāaṁ hiaïcchiaṁ tumha // Līlā.1236

ciraālasañciōvaḍḍhiāĩ ēāĩ tāĩ tavataruṇō
bhuñjaï phalāĩ bhaavaï sampaï jialōasārāiṁ // Līlā.1237

tō tāhĩ taṁ suṇēūṇa jhatti rōmañcakañcuillīhiṁ
ēkkēkkamavaaṇapulōirīhĩ bahu maṇṇiō appā // Līlā.1238

parisiṭṭhaṁ pi ṇa saddahaï tāṇa hiaēcchiē samāvaḍiē
savvāṇa vi mēlāvē gandhavvaṇarindasiddhāṇa // Līlā.1239

puṇaruttapēcchirīṇaṁ aṇṇāṇa vi parisarāṇa jā siṭṭhaṁ
tā jhatti dhāviāō alaāhimuhaṁ vaaṁsīō // Līlā.1240

maggō ccia ṇa pahuttō alaāhimuhaṁ paattacittāṇa
vaddhāviāṇa ṇalakūvarassa pariuṭṭhavaaṇāṇa // Līlā.1241

tō sō daïāē samaṁ samaaṁ vijjāharēndahaṁsēṇa
ṇalakūvarō tahiṁ cia sampattō samuaparivārō // Līlā.1242

tō tēhĩ majjha vijjāharindajakkhāhivēhĩ dōhiṁ pi
vaddhāviēhĩ ṇaravaï ēkkōkkhaaṇihivarō diṇṇō // Līlā.1243

bhaṇiaṁ ca vajjarējjasu ēaṁ sālāhaṇassa puṇaruttaṁ
bhaṇṇaï ṇa tumāhintō aṇṇō piabandhavō amha // Līlā.1244

tā pēsijjaü cittaṅgaēṇa saha māhavāṇilō ajja
avilambaṁ vīvāhō bhaṇiō dēvēhĩ jakkhāṇa // Līlā.1245

jēṇaṇṇammi sudiahē vīvāhō ṇaravarāṇa jaha bhaṇiō
līlāvaīē taha uṇa tumhaṁ pattē silāmēhē // Līlā.1246

taṁ taha sōūṇa ṇarāhivēṇa ubbimbabālahariṇacchi
vijaāṇandāhintō siddhāhivaṇandaṇō bhaṇiō // Līlā.1247

ṇisuaṁ bhō jaṁ ṇalakūvarēṇa appāhiaṁ mha sadaēṇa
dē vaccaha saha cittaṅgaēṇa hiaïcchiaṁ ṭhāṇaṁ // Līlā.1248

tō tē chaüaṅgimahāravēhĩ maṅgalaṇihōsamuhalēhiṁ
tūrēhĩ saṅkhakāhalamuiṅgaghōsēhĩ sañcaliā // Līlā.1249

vijaāṇandēṇa purassarēṇa ramaṇīaṇōvagijjantā
taddēsaṇivēsiasaharisacchijualā samallīṇā // Līlā.1250

samuhāgaassa ṇalakūvarassa kaacalaṇavandaṇā dō vi
uvasappiā piāmuhapaccuggaadaṁsaṇukkaṇṭhā // Līlā.1251

diṭṭhā tē tāhĩ piā tēhi vi ṇiapiaamāō dōhiṁ pi
ēkkēkkamavaaṇaṇivēsiacchijualēhĩ puṇaruttaṁ // Līlā.1252

tō hiaaddhavahavilambiēhĩ appattasuhapasaṅgēhiṁ
aṇuṇaavaēhĩ ṇiapiaamāō kiṁ jaṁ ṇa bhaṇiāō // Līlā.1253

dē pasiaha kaṁ taṁ jaṁ bhaṇamha garuāvarāhapaṅkammi
vicchūḍhā haadivvēṇa ēcciraṁ tēṇa taviāō // Līlā.1254

aha ēvaṁ uvalakkhāviūṇa sā māhavāṇilēṇa tahiṁ
gahiā jakkhēsasuā hatthāhatthēṇa hariṇacchi // Līlā.1255

tō sā savēviraṅguliṇahamuhasippantasēasalilēṇa
agghaṁ va dēi piasaṅgamassa hatthullaēṇa piā // Līlā.1256

tō piaamākaraggahaphaṁsuggaapulaapūriasarīrō
sappariōsō sō māhavāṇilō vēimārūḍhō // Līlā.1257

acchīhiṁ cia sā tēṇa piaamā ṇēhaṇibbharamaṇēṇa
āliṅgia vva pariumbia vva ramia vva pīa vva // Līlā.1258

cittaṅgaō vi puraō raaṇāvaliviraïammi pallaṅkē
āsīṇō piajāāmuhakamalaṇivēsiacchijuō // Līlā.1259

ētthāvasarē kuvalaadalacchi sujavēṇa jāṇavattēṇa
līlāvaīē ṇiakulaharammi sampēsiō dūō // Līlā.1260

tō uggaē miaṅkē ṇivvattavivāhamaṅgalamuhuttē
sajjīkaāō jakkhaṅgaṇāhĩ āvāṇabhūmīō // Līlā.1261

amaarasabhēataṇṇāapallavōtthaïaviaḍapērantā
ṇimmaviā varakusumōvaāraraapiñjarā vasuhā // Līlā.1262

tō ṇiaapiāpiapaṇaïparigaā pattaparamapariōsā
chiṇṇacchiṇṇāsu maṇōharāsu bhūmīsu āsīṇā // Līlā.1263

vivihāĩ vivihavaṇṇujjalāĩ sahaārasurahivāsāiṁ
ṇīluppalaparimalavāsiāĩ dijjanti pāṇāiṁ // Līlā.1264

diṭṭhēhiṁ cia maïrāparimalamiliālimuhaliamuhēhiṁ
casaēhĩ vilāsavaīṇa hōi maaṇālasā diṭṭhī // Līlā.1265

paḍhamaṁ cia juṇṇasurāpasaṅgaparivaḍḍhiāṇubhāvēṇa
casaēṇa karavalaggēṇa valaïaṁ vammahēṇa dhaṇuṁ // Līlā.1266

jaha jaha pijjaï maïrā taha taha saṇiaṁ maō samalliaï
jaha jaha alliaï maō taha taha sōhā samāruhaï // Līlā.1267

cirajampiaṁ bharijjaï takkhaṇabhaṇiaṁ pi jhatti pamhusaï
asamañjasaṁ pi bhaṇiaṁ chajjaï mahumaaviārēṇa // Līlā.1268

mahumaavasapamhuṭṭhāvarāhapariumbiā vi daïēṇa
aṇuṇijjaï pacchā bhariamaṇṇuvaliāṇaṇā kā vi // Līlā.1269

kīē vi mahumaāruṇakavōlaviṇiōavajjiaṁ daṭṭhuṁ
avaṇijjaï savaṇāsōapallavaṁ piaamēṇa tahiṁ // Līlā.1270

avarāhasamupphusaṇaṁ māṇatarummūlaṇaṁ piā piaï
piaamakaraggahuttāṇavaaṇaviṇivēsiaṁ maïraṁ // Līlā.1271

aṇṇōṇṇāhararasapāṇasuhapasuttēhi siddhamihuṇēhiṁ
ghippaï cirēṇa casaaṁ vilakkhabhāvāgaamuhēhiṁ // Līlā.1272

piamuhapīōvvariaṁ thōvaṁ thōvaṁ cirēṇa kā vi piā
amaaṁ va piaï saraaṁ sarōsapaḍivakkhasaccaviaṁ // Līlā.1273

gēaṁ sahatthatālaṁ muhamaddalaṇacciaṁ pahasiaṁ ca
sahaï vilāsavaīṇaṁ supasaṇṇapasāhiaṁ vaaṇaṁ // Līlā.1274

daravihaḍantakaḍillaṁ vialiarasaṇaṁ paḍantapāvaraṇaṁ
daraluliālaatilaaṁ daramattaṁ sahaï ramaṇiaṇaṁ // Līlā.1275

ia mahumaamuiāsēsasiddhagandhavvajakkhajaṇaṇivahē
sampattō taïadiṇāvasāṇasamaē silāmēhō // Līlā.1276

tō sō piāē samaaṁ savvāṇa vi ēkkadēsamiliāṇa
vijjāharēndapamuhāṇa jhatti puraō samāsīṇō // Līlā.1277

samaïcchiūṇa sundari savvēhi mi tēhĩ sō silāmēhō
bhaṇiō piataṇaāē daṁsaṇasuhamaṇuhavēttāhē // Līlā.1278

tā saraasirīē samaṁ sampattō piasuāē varabhavaṇaṁ
saccaviā sā kuvalaadalacchi līlāvaī tēṇa // Līlā.1279

agghāiūṇa sīsē paṇāmapaccuṭṭhiā samāsattā
sāsīsaṁ sasaṇēhaṁ gahiā jaṇaṇīē ucchaṅgē // Līlā.1280

tāvaa vijjāharasiddhajakkhagandhavvamāṇusāṇaṁ ca
vaaṇāĩ ṇiacchantī mukkā sāvēṇa saraasirī // Līlā.1281

takkālaṁ bandhusamāgamēṇa paritōsiāē sambhariō
ēsō vi sāvasamaō jō sō bhaṇiō gaṇēsēṇa // Līlā.1282

aha sā kamasō gurubandhavēhĩ pariāṇiūṇa ōsattā
savisēsaṁ paḍivaṇṇaṁ vaddhāvaṇaaṁ asēsēhiṁ // Līlā.1283

tāvāṇandaparamparaparituṭṭhugghuṭṭhamaṅgalaravāiṁ
pahaāĩ paṇacciapariaṇāĩ pariōsatūrāiṁ // Līlā.1284

aṇṇammi diṇē ṇīsēsabalapahāṇammi vāsarārambhē
ghēttūṇa ṇhavaṇaaṁ kuvalaāvalī rāiṇō pattā // Līlā.1285

tō sō sirimaṇḍavamajjhadēsaviraïacaükkaciñcaïē
caüpāsaṇivēsiakaṇaakalasakaacāruparivēsē // Līlā.1286

ṇavahaḍaṇapāuāraaṇakantivicchuriaviaḍapērantē
vajjēndaṇīlamaragaamaṇicacciapihulavitthārē // Līlā.1287

pajjāliakaṇaapaīvapaaḍaparivaḍḍhamāṇasirivihavē
āsīṇō ṇaraṇāhō samuaṁ suhamajjaṇāvīḍhē // Līlā.1288

thuvvantō gandhavvaccharāhĩ siddhaṅgaṇāhĩ gijjantō
vijjāharajakkhavilāsiṇīhĩ ṇimmajjiō paḍhamaṁ // Līlā.1289

tāvaa tūrēhĩ mahāravēhĩ vivihēhĩ maṅgalīēhiṁ
ṇhaviō parihāsullāvirīē rambhubbhavāē tahiṁ // Līlā.1290

tō sō siavāraṇapaṭṭhisaṇṭhiō sēavāsasiakusumō
sēōhaṁsavilittō siāavattō samuccaliō // Līlā.1291

samuhāgaēhĩ vijjāharindaṇalakūvarāipamuhēhiṁ
diṭṭhō addhapahē ccia savvēhi mi sappaṇāmasirō // Līlā.1292

tō tēhiṁ cēa purassarēhĩ ubbimbabālahariṇacchi
sampattō ṇaraṇāhō āvāsaṁ siṅghalēsassa // Līlā.1293

jaṁ taṁ raṅgāvaliraïavivihasaavattasatthiasaṇāhaṁ
ramaṇiaṇāharaṇamaūhajālabajjhantasuracāvaṁ // Līlā.1294

bahuvihavicittakusumōvaāraciñcaïacārudharaṇialaṁ
dēvaṅgullōapalambamāṇamōttāhalatthavaaṁ // Līlā.1295

paḍupaḍahasaṅkhakāhalamuaṅgasaṁvaliamaṅgalaṇihōsaṁ
juvaīaṇakaaparihāsamaṇaharaṁ maṇḍavaddāraṁ // Līlā.1296

khittō sē dahiakkhaavōmīsō avihavāhĩ maṅgaliō
balibhāaṇō ṇarēndassa kaṇaataliāpariṭṭhaviō // Līlā.1297

tāvacchiūṇa dāraṁ daïākōūhalēṇa ṇaraṇāhō
suirēṇa sampaïṭṭhō āsīṇō paṭṭatūlīē // Līlā.1298

diṭṭhā viralasiaṁsuasampāuavaaṇakamalalāvaṇṇā
līlāvaī ṇarindēṇa sāaraṁ saharisaṅgēṇa // Līlā.1299

sapparihāsaṁ juvaīaṇēṇa santōsatōsavijjantō
tatthacchiūṇa suiraṁ ṇaraṇāhō vēimārūḍhō // Līlā.1300

tō jāavēakaacaüpaāhiṇō pattaparamapariōsō
guruvippakaapaṇāmō puṇō vi tattō samāsīṇō // Līlā.1301

aha vēisamuttiṇṇassa rāiṇō siṅghalaṅgaṇā ēkkā
ārattiataliāsattakaayalā uvagaā puraō // Līlā.1302

tāvaa vijjāharabandiṇēṇa sahasa tti viasiamuhēṇa
sālaṅkāraṁ sumaṇōharaṁ ca gāhāulaṁ paḍhiaṁ // Līlā.1303

dēva ṇiacchasu. 

aṇṇōṇṇasamīvaṇivēsaṇiccalaṁ samiasaddasaṁlāvaṁ
ṇēurakalahaṁsajuaṁ suaï va paapaṅkaaṇisaṇṇaṁ // Līlā.1304

thōrōrujuabbhantarasandāṇiasicaapaaḍiapahōhō
rasaṇādalasaṅkantō ramaṇē ramaï vva jōikkhō // Līlā.1305

taṁsōṇaavisamavisaṅghaḍantativalītaraṅgaparitaṇuē
dhuasañcaā vi ahiaṁ rēhaï rōmāvalī uarē // Līlā.1306

kamapasariabhuajualucchalantalāvaṇṇajaṇiaparivēsō
pasaraï aladdhathāmō dūraaraṁ dīvaüjjōō // Līlā.1307

vēllahalabhuvōvaggaṇavisamasamullasaṇasaṅgalijjantō
paribhamaï ṇāhimaṇḍalaviōavirahāurō hārō // Līlā.1308

bhuabhāmiataliapaīvapaaḍiō thaṇaharē sahaï hārō
mēruasiṅgajuē ṇaṁ calantagaṅgāpavāhō vva // Līlā.1308A

ṇimmajjiaviulakavōlakantimāsaliapamhavitthārō
taliāē samaṁ paribhamaï taruṇamaavāurā diṭṭhī // Līlā.1309

ia tuha imīē ṇaravara vāsasahassaṁ alakkhiajarāē
bhāmijjaü kaakōūhalāē ārattiapaīvō // Līlā.1310

aha sō tattha ṇarēndō raïtaṇhuttāvalō ṇisārambhē
allīṇō vāsaharaṁ ṇaraṇāhō piaamāē samaṁ // Līlā.1311

ēttāhē tuha kuvalaadalacchi kiṁ jampiēṇa bahuēṇa
sā rāī tassa ṇarāhivassa ujjaggirassa gaā // Līlā.1312

ēva pahāē santē savvēhi mi tēhĩ divvapurisēhiṁ
bahu maṇṇiūṇa diṇṇāō ṇiaaṇiaāō siddhīō // Līlā.1313

antaddhāṇaṁ siddhāhivēṇa jakkhēṇa akkhaaṁ kōsaṁ
gandhavvēṇa a diṇṇaṁ divammi gamaṇaṁ mahīvaïṇō // Līlā.1314

haṁsēṇa vi sē dēṇṇaṁ vaathammarasāaṇōsahaṁ mantaṁ
paḍivaṇṇaṁ jaṁ aṇṇaṁ pi kiṁ pi taṁ tujjha sāhīṇaṁ // Līlā.1315

ēvaṁ bahusō paḍivajjiūṇa sō suaṇu ṇiapurāhuttō
sampēsiō saharisō rāā līlāvaīē samaṁ // Līlā.1316

itthantarammi tē vi hu vijjāharasiddhajakkhagandhavvā
sampattā sahasa ccia sāṇandā ṇiaaṭhāṇēsu // Līlā.1319A

taha sō vi silāmēhō dōtiṇṇi paāṇaāĩ gantūṇa
viṇiattō taṇaāē raaṇāharaṇāĩ dāūṇa // Līlā.1320

siṁhaladīvammi gaō saha saraasirīi bhiccapariariō
ṇivvattialīlāvaïvivāhasuhavaḍḍhiāṇandō // Līlā.1320A

aha suaṇu sō ṇarindō līlāvaïlambhajaṇiapariōsō
ṇiaṭhāṇē sampattō ṇavaṇavavaḍḍhantakallāṇō // Līlā.1320B

iha tuha imīē ṇaravara vāsasahassaṁ alakkhiajarāē
līlāvaīē samayaṁ vaccantu alakkhiā diahā // Līlā.1317

ia vivihapaāraṁ jakkhagaṇā āsīsiūṇa ṇaraṇāhaṁ
ṇiaṇiavāsāhuttaṁ savvē tē uvagaāyā jhatti // Līlā.1318

pūaṁ kāūṇa tilōaṇassa bhattīē ṇaggapāsuvaaṁ
ṇamiūṇa salīlaṁ kuvalaacchi sālāhaṇō caliō // Līlā.1319

taha sō vi silāmēhō dōtiṇṇi paāṇaāĩ gantūṇa
viṇiattō taṇaāē raaṇāharaṇāĩ dāūṇa // Līlā.1320

puhaīsarō satōsaṁ lōlāvaïvaaṇapēsiacchijuō
vijaāṇandēṇāṇandiō paraṁ vaṭṭaï salīlaṁ // Līlā.1321

sāmantamahantāsaṇṇadiṇṇabhaabhīmabhēsiadiantō
sigghaaraṁ sampattō sabhuttivisaē païṭṭhāṇaṁ // Līlā.1322

jaṁ taṁ tōraṇatuṅgaaraguḍḍiāhaṭṭasōhasōhillaṁ
sōhilladēulārāmasaṅkulaṁ tuṅgapāāraṁ // Līlā.1323

pāāradārathiraraaṇavibbhamārāmarañjiāvaavaṁ
avaavavicchuriāsaṇṇadīhiāpaḍimasaṅkantaṁ // Līlā.1324

saṅkantasundarīrundamandasammaddasōhaṇāuṇṇaṁ
uṇṇaaghaṇacakkalathaṇaharēsu bhēsaviapahiaaṇaṁ // Līlā.1325

pahiaaṇakalaalārāvavāhariamaggabhaggadiṭṭhivahaṁ
diṭṭhivahaṇihiasuvihiavicittaammē sujaṇaṇivahaṁ // Līlā.1326

ēassa majjhaārē suvaṇṇakaathammaraaṇaciñcaïē
sampattō rāā takkhaṇammi dēvīmahābhavaṇaṁ // Līlā.1327

sā vandia ciṭṭhāiacalaṇā haasaalakalimaluppaṅkā
raṅgāvalīē sakkhaṁ ṇiaāvāsaṁ gaō rāā // Līlā.1328

ēttha samappaï ēaṁ saṅkhēvupphāliaṁ kahāvatthuṁ
aïvittharēṇa kahiaṁ maacchi kō bhāviuṁ taraï // Līlā.1329

bhaṇiaṁ ca piaamāē raïaṁ marahaṭṭhadēsibhāsāē
aṅgāĩ imīē kahāē sajjaṇāsaṅgajōggāiṁ // Līlā.1330

ēaṁ jaṁ amhaṁ piaamāē hiaēṇa kiṁ pi paḍivaṇṇaṁ
taṁ ṇa tahā jahasantaṁ suaṇā gēṇhaha paattēṇa // Līlā.1331

suaṇakhalēhi alaṁ cia guṇadōsē jē ṇianti kiṁ tēhiṁ
guṇadōsaraā jāṇanti majjhimā kavvaparamatthaṁ // Līlā.1332

aṭṭhārahasaasaṅkhā aṇuṭṭhusaṅkhāē viraïapamāṇā
ēsa samappaï ēṇhiṁ kaha tti līlāvaī ṇāma // Līlā.1333

dīhacchi kahā ēsā aṇudiyahaṁ jē paḍhanti ṇisuṇanti
tāṇa piyavirahadukkhaṁ ṇa hōi kaïyā vi taṇuaṅgi // Līlā.1333A


॥ ia līlāvaī ṇāma kahā samattā ॥
